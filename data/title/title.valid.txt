常思清凈世情閑，遥認天平我扣關。莫道玄談些子是，鳳飛鶴宿九疑山。_!_緣識  其二九
乾坤運轉是尋常，人有依違自短長。不覺貪生身外苦，如駒過隙百年光。_!_緣識  其三○
大丈夫兮兼文武，君子能仁潜喜怒。强明非是盡周旋，滿眼真如不自取。三春花卉正芬芳，發作癡迷我也狂。道德修來長不斷，雲從龍變解舒張。海浪無涯百川水，厚重高深難比擬。今古猶來世界寬，忻聞爲善惡爲耻。舟車有利便通津，斟量難事日其新。勿笑我心孜孜化，貴爲人主不尊身。共愛巔峰高岌岌，煩惱之中常急急。先王典教是吾師，可以相宗後法則。逍遥物外樂熙熙，松椿長養萬年基。鵬翥引他鷦蝱怒，鳳皇爭與燕雀期。心猨意馬須自縛，斯言之理還不若。僻學邪聞似虛空，日月貞明閑銷鑠。阿諛順旨察來情，瞽者忩忩不可行。親親友愛慈敦睦，凡言俗態謾纏縈。_!_緣識  其三一
逍遥物外未曾拋，念誦時將玉磬敲。雖不臨壇深發願，夢魂常憶大仙教。_!_緣識  其三二
居山城市罕逢人，傲世名高混世塵。滿目煙霞常作伴，言知寒暑易爲春。_!_緣識  其三三
清潔恭虔禋上帝，郊儀大設康哉世。人心肯悅化來同，禮樂咸修依古制。景福照明何舉措，千官儼雅登雲路。一陽初啟煦仁風，我運唯揚均徧布。道德功慙情不已，常如取朽九重裏。未曾一日貴爲尊，撫念蒼生皆赤子。羽衛旌旛花作隊，雍熙民泰俱闤闠。承平豈足盡言之，萬里山河觀掌內。_!_緣識  其三四
患脚法師不解走，少年心盡愛花柳。爭知道味却無言，時得茶香全勝酒。_!_緣識  其三五
逍遥物外包相傳，遠望清虛碧似天。莫道精修無報應，今生便見舊時緣。_!_緣識  其三六
凡碁妙手不可得，縱橫自在能消息。不貪小利遠施張，舉措安詳求愛力。曲須曲，直須直，打節斜飛防不測。潛思靜慮一時間，取捨臨時方便逼。牢己疆場煞三思，不驕不怯常翼翼。勢輸他，勿動色，闇設機籌倍雅飾。恒持自固最爲强，尤宜閑暇心先抑。_!_緣識  其三七
手談勝負觀其智，斂迹藏鋒不自制。傲慢因從貪上虧，侵他理路無深計。何齷齪，何凝滯，率爾圖謀太容易。恃嶮揄揚似等閑，更翻劫子速求斃。欺他不見心先喜，秪對前人失局勢。已死更填隨手下，童蒙拙格一般藝。_!_緣識  其三八
十洲宮殿海漫漫，天上人間是可觀。風裊長空清境界，凡夫興念大應難。_!_緣識  其三九
如來千百億，化身本是真。駈駈煩惱不解嗔，我不能談說，舊却知新。_!_緣識  其四○
元正亨慶從此日，萬物咸新利貞吉。送舊迎春一夜來，三元爲首衆情得。萬彙潜臻俱是泰，玄化昭彰天作蓋。氣和玉燭調陰陽，磨礱整頓知明代。知明代，歌刑政，王道恢張千官盛。任土陳儀四遠來，衣珮鏘鏘言不盡。拱極之心文與武，乾坤澄濾煥今古。丹鳳來儀見九重，我朝丕運還難遇。感通玄貺時無比，五穀精華從茲始。五色高吞日月明，百川盡歸朝宗水。_!_緣識  其四一
無名大道氣雄雄，日月昭明顯聖功。舒卷好將浮世譽，亦同天上在人中。_!_緣識  其四二
逍遥聖境洞中天，五色雲藏大道仙。七寶裝成銀世界，玉人皆是善心田。_!_緣識  其四三
重陽佳節菊花貴，婀娜如金葉青翠。傍籬傍落一婆娑，發在秋天爲祥瑞。引步登高甚奇見，想此儀形植霄漢。恣情採折手中叉，滿袖冠簪香不散。日飛黄鳥何老訝，看取叢叢光臺榭。願細觀瞻向眼前，含珠露色應無價。好是侵晨半開坼，風摇去住還難得。清霜未布轉白雲，喜亦非常意南北。柳岸煙沈和水淥，獨爾今朝看不足。倏忽時間勝於春，隨分狂心無拘束。_!_緣識  其四四
心如明鑑照纖微，大道之中沒是非。拂拭塵埃高挂閣，天邊日月有光輝。_!_緣識  其四五
道經念誦信無爲，清靜玄言好自持。苦行精修心不倦，嚥津往往過齋時。_!_緣識  其四六
承平無事上元節，絲竹歌聲更互發。自從雨後最晴明，不似往年今歲別。死來無意在遨遊，常愧三光明皎潔。千門萬戶樂喧喧，就中年少無蹔歇。天街紅燄布羣星，晃煬人間闘明月。_!_緣識  其四七
上元時節皆相慕，皇都城裏萬家燈。笙歌有處共誇稱，架肩疊足幾許層。輕塵霧斂月明中，車騎雲軿五夜風。意氣盡隨年少得，九衢填咽樂聲同。_!_緣識  其四八
木人莫把石牛騎，海變桑田故不知。耕地種禾終是妄，真空相偶更無疑。_!_緣識  其四九
逢春酒一杯，百卉向陽開。梨花看似梅，光揚迎日彩。嫩柳引清風，黄鳥聲吹臺。_!_緣識  其五○
嶧陽之山，傳名曰桐，六律相沒五音中。七軫弦調皆是意，審詳悞則亦如空。清秋寂靜華堂深，聽之令我思沈吟。幽蘭裏韻冬夜永，且合大道古人心。舜製南風治蒼生，方知堯化廣聰明。初彈將了移聲去，悲風秋思翻更互。鳥啼別鶴何凄凉，秪聞斷續手揮忙。慢引來催急風雨，寒泉妙滴散馨香。_!_緣識  其五一
識性低凡故不知，宣傳好事却爲非。可憐此輩居人世，逆惡求真善不依。_!_緣識  其五二
蓬萊別有洞中天，摇曳祥雲五色鮮。不是凡人常到處，精修要實在心專。_!_緣識  其五三
中秋八月祥風遍，慢上東輪雲遊轉。清境將開照玉京，一時宮闕爲銀殿。夜靜寒光半欹樓，空入簾帷白如練。景致融怡露添寒，薄茶佳客隨情翫。無問高下盡一般，爽氣周天如雪霰。千家萬家仰天維，漏永更深方罷看。_!_緣識  其五四
黄芽藥就成金丹，理與參同契一般。切是先求功行力，紅塵內見識應難。_!_緣識  其五五
玄元一氣不相監，清靜如存意馬銜。大隠居鄽迷小道，絕巔頂上白雲巖。_!_緣識  其五六
牡丹花，深紅淺，忍把金刀枝上剪。侵晨含露萬苞香，見者無非情展轉。繁華影裏皆柔弱，密葉交加開閃爍。朱欄別是一般春，蛺蝶悠颺閑自樂。麗天和日景遲遲，思量往事不堪追。風送園中來又去，豁然興感競移時。_!_緣識  其五七
妙手彈琴無向束，知之修鍊五音足。先辨浮沈有指歸，弦頭制度相催促。右手抑揚禁淫邪，左手徘徊堪瞻矚。法於天，象於地，伏羲所造與心契。先明理世見其真，六律含徽聲嘹唳。從茲化被先賢慕，激濁揚清消喜怒。太素仁風去住間，元和之氣皆徧布。飛鳳在天不可測，大小龍吟不費力。響應聽時有自然，舉措安詳能雅飾。南風思政民俗化，順從平等無高下。淳朴相傳今復興，逍遥道德後宗亞。指要直掌須反善，拊安排齊似剪取。聲來往，玄更玄，振兼文武情展轉。古與今來千萬弄，幾人通達能妙用。廣陵散好足仙蹤，胡笳十八堪鄭重。堪鄭重，何清切，依憑伎倆能撥剌。輕挑重打善間鉤，連蠲掄下輕微抹。伯牙彈時如何美，汪汪洋洋似流水。類例研究得剛柔，壞陵秋思無比擬。敘志神和慢調⿰車爾，修身治性藏幽隠。蒼龍鶴舞白雉飛，防奢止欲皆相準。_!_緣識  其五八
拊弄聲相引，兼能辨五音。沈思調品切，句度更加吟。緊慢弦中得，凝情指法深。精英閑雅澹，停歇世途心。_!_緣識  其五九
全無體段弟一弱，十指乖張時更錯。五音不辨信手彈，薄會人前言自樂。弦不調，手不洗，更兼指下無道理。吟爲失度故不知，把手空摇說宮徵。合彈慢處却彈急，愚蒙堪笑情兀兀。修持嚴潔甚難哉，岡知瀟灑心中出。容易撫之何草草，顛來倒去直至老。又耻人教却生嗔，虛度時光猶言好。不聰人豈解，指法故然無。拙見閑聲律，終朝自娛。塵埃琴不飾，日月歲蕭疏。慢共知音說，能彈好破除。_!_緣識  其六○
上缺深意大誰教，指因緣善歸。_!_迴文偈四首  其一
會解垂要理，真詮羨非深。意大誰教指，因緣善歸心。_!_迴文偈四首  其二
解垂要理真，詮羨非深意。大誰教指因，緣善歸心會。_!_迴文偈四首  其三
重要理真詮。_!_迴文偈四首  其四
好與煩性生，好聽。_!_好字倒迴文
上缺留希佛背生。_!_述字迴文偈七首  其一
求比舊前憂，依述最亨知。休以祐然留，希佛背生推。_!_述字迴文偈七首  其二
比舊前憂依，述最亨知休。以祐然留希，紳背生推求。_!_述字迴文偈七首  其三
舊前憂依述，最亨知休以。祐然留希佛，背生推求比。_!_述字迴文偈七首  其四
前憂依述最，亨知休以祐。然留希佛背，生推求比舊。_!_述字迴文偈七首  其五
憂依述最亨，知休以祐然。留希佛背生，推求比舊前。_!_述字迴文偈七首  其六
依述最亨知，休以祐然留。希佛背生推，求比舊前憂。_!_述字迴文偈七首  其七
述依憂前舊，比求推生背。以休知亨最。_!_述字倒迴文三首  其一
依憂前舊比，求推生背佛。希留然祐以，休知亨最述。_!_述字倒迴文三首  其二
憂前舊比求，推生背佛希。留然祐以休，知亨最述依。_!_述字倒迴文三首  其三
教訓大寬深，古羨協真齊。要運解觀心，苦善業因迷。_!_迴文偈二首  其一
_!_迴文偈二首  其二
道寬開訓新，生生業□□。_!_好字拘就觀字正迴文
輕輕相亞凝如酥，宮樹花裝萬萬株。今賜酒卿時一盞，玉堂閑話道情無。_!_太平興國七年季冬大雪賜學士
秋風雪月天，花竹鶴雲烟。詩酒春池雨，山僧道柳泉。_!_試趙昌國
蒼生往世弊凋殘，今我如同赤子看。大闡無爲三教盛，承平方說四夷寬。_!_賜陳摶  其一
餐霞成鶴骨，餌藥駐童顔。靜想神仙事，忙中道路閑。_!_賜陳摶  其二
曾向前朝出白雲，後來消息杳無聞。如今若肯隨徵召，總把三峰乞與君。_!_賜陳摶  其三
翰林承旨貴，清凈玉堂中。應用咸依式，深嚴比更崇。歸家思值日，入內集英風。儒措門生盛，高明大化雄。_!_賜蘇易簡  其一
運偶昌時遠更深，果然穀在我中心。從風臣偃光朝野，此日清華見翰林。舉措樂時周禮法，思賢教古善規箴。少年學士文明世，一守賢毫數萬尋。_!_賜蘇易簡  其二
功成積劫印文端，不是南冊得恐難。眼睹數重金色潤，手擎一片玉光寒。鍊時百火精神透，藏處千年瑩采完。定果熏修真祕密，正心莫作等閑看。_!_佛牙讚
忠勤王室展宏謨，政事朝堂頼秉扶。解職暫酬卿所志，休教一念遠皇都。_!_送趙普
欲餌金鈎深未到，磻溪須問釣魚人。_!_句  其一
薄德終慚舉，通才例上居。_!_句  其二
時向玉堂尋舊迹，八花磚上日空長。_!_句  其三
鑾輿臨紫塞，朔野凍雲飛。_!_句  其四
好事盡輸純與直，謾勞頰舌湧如泉。_!_句  其五
奉使南遊多好景。_!_句  其六
君臣千載遇。_!_句  其七
二三千客裏成事，七十四人中少年。_!_句  其八
珍重老臣純不已，我慚寡昧繼三皇。_!_句  其九
一箭未施戎馬遁，六軍空恨陳雲高。鑾輿曠紫塞，朔野陣雲飛。_!_句  其一○
四望平川獨一峰，峰前瀟灑是蓮宮。松聲竹韻千年冷，水色山光萬古同。客到每憐樓閣異，僧言因得鬼神功。懸民遥喜行春至，鼓腹閑歌夕照中。_!_上方
非風幡動唯心動，自古相傳直至今。今後水雲人欲曉，祖師直是好知音。_!_非風幡動仁者心動頌
若是見色便見心，人來問著方難答。更求道理說多般，孤負平生三事衲。_!_見色便見心頌
曠大劫來祇如是，如是同天亦同地。同地同天作麽形，作麽形兮無不是。_!_明自己頌
綠影覆幽池，芳菲四月時。管弦朝夕興，組繡百千枝。盛引牆看徧，高煩架屢移。露輕濡綵筆，蜂誤拂吟髭。日照玲瓏幔，風摇翡翠帷。早紅飄蘚地，狂蔓挂蛛絲。嫩刺牽衣細，新條窣草垂。晚香難暫捨，嬌態自相窺。深淺分前後，榮華互盛衰。尊前留客久，月下欲歸遲。何處繁臨砌，誰家密映籬。絳羅房燦爛，碧玉葉參差。分得殷勤種，開來遠近知。晶熒歌袖袂，柔弱舞腰支。膏麝誰將比，庭萱自合嗤。勻妝低水鑑，泣淚滴烟𩅰。畫擬憑梁廣，名宜亞楚姬。寄君十八韻，思拙媿新奇。_!_薔薇詩一首十八韻呈東海侍郎徐鉉
是箇人言好性靈，鎬京碑記念千廳。五言出格爲詩匠，百盞長杯應酒星。曾把篆求身上紫，幾將金買面前青。多聞國士相尋訪，莫把松門畫夜扃。_!_寄贈終南英公上人
宿草江邊閣，臨流發嘯歌。所觀得病少，豈在蓄書多。生子能無貴，居身不可過。苟圖銷旦夕，青鬢長如何。_!_閒居
跡自青門遠，田衣賁在躬。舊房千嶠外，歸棹五湖東。地力薑畦沃，年支芋盎充。從支乃榮道，一與祖心同。_!_送僧歸天甯萬年禪院
希奇寶象獸中王，猛毅雄心世不當。四足端然如玉柱，雙牙利劍若金鋩。立觀峭峻成山岳，動必摇形見者慌。但以聲名告醜類，從今何敢作災殃。_!_詩一首
雨裏飛花片片紅，雨微花亂轉溟濛。川原何處連天草，簾幕無人半日風。寂寞劉楨新病後，淒迷莊舄苦吟中。可堪更是黄昏景，燕冷鶑寒恨想同。_!_花雨比下秦中
春日閑銷一局棋，春愁還得數篇詩。高吟大醉何人問，英略雄圖久已知。破産雖無容足所，丈夫豈合以家爲。時來富貴終須有，懶學梁鴻賦五噫。_!_寄蒲城宋白小著
離懷如醉復如癡，脈脈無言不展眉。秋草空牽幽意在，征軒疑有斷魂隨。殘星更漏門開處，斜月簾櫳酒醒時。此恨誰能解消遣，因題紅葉偶成詩。_!_離懷
飄泊年年頗恨身，梁園未到滯咸秦。上樓獨爲青山立，攬鑑初驚白髮新。北叟何曾悲失馬，宣尼猶自問迷津。功名分有終須得，莫强憂愁耗爾神。_!_自勉
王師猶未下全吳，何日封章賀獻俘。正是鬰蒸生瘴瘧，可堪不潦滿江湖。威宣鐵軸千艘盛，執撼金陵一壘孤。羈客無能爲籌略，閑消白日覆棋圖。_!_夏日即事
天寒雲彩變春輝，霢霂來如曉霧飛。著物先饒芳草濕，盈空旋翳碧山微。鶑村樹密吹應徧，鴛瓦簷高滴尚稀。丞相追班方入賀，沙隄柳色正依依。_!_春雨
三年多謝主人翁，盃酒相寬禮數豐。唯惜時光如走馬，懶詢天道似張弓。秋深街巷槐花雨，夜靜廳堂葦箔風。盡是無憀腸斷處，都將分付醉鄉中。_!_樽前吟呈宋白小著
舒元輿是賦家流，我有餘研不盡收。今日謝君貽好句，恨無雙珮略相酬。神仙見謫情雖薄，風雨相輕恨未休。爲報悅人須以禮，不同蘇小耐慚羞。_!_代牡丹酬答
多情如病苦難醫，頭緒多於折藕絲。送客落花行馬處，望鄉殘月倚樓時。憶來幾入春深夢，感極翻成酒後悲。大抵爲君言不盡，彩牋閑詠合歡詩。_!_多情
嵩室亂峰三十六，嵩陽今復住何峰。已因詩好聲名出，却爲情高仕進慵。白鳥白雲秋色樹，水南水北月明鐘。逍遥自得閑吟興，誰識夫君是卧龍。_!_寄韓丕進士
風騷夐古少知音，本色詩人百種心。順熟合依元白體，清新堪擬鄭韓吟。搜來健比孤生竹，得處精於百鍊金。唯我與君相唱和，天機自見不勞尋。_!_覽韓渥鄭谷詩因呈太素
渭北居來似塞垣，三逢堯曆度寒暄。家貧老幼思歸國，性僻交朋少及門。天暖憶遊沙苑寺，雪中會過洛河村。流年又是重陽節，賞菊論詩酒一樽。_!_渭北即事書呈太素
拾筆閑題紅葉時，醉容相向亦相宜。塞垣風勁應吹盡，江國霜微想半衰。嫌聽滿階鳴夜雨，曾看臨水映疏籬。春光不許長如此，旋放寒梅嫩柳枝。_!_醉題紅葉
二十年前會憶游，彭亡渡口泊孤舟。一程林下登山路，百尺谿邊汲水樓。磬韻似煙和燭裊，松聲如雨入窗流。別來往事都成夢，誰寄篇章問惠休。_!_寄題象耳寺
西風嫋嫋欲昏黄，草木蕭蕭綠翅凉。闇傍遠燈催絡緯，獨經遥夜伴啼螿。露濡蟲綱絲潛斷，月照澄江練有光。幾處疏砧紅葉寺，誰憐弄杼不成章。_!_促織
三年不見遠江梅，長到梅時把酒盃。似共故人千里別，空思近臘數枝開。心隨曉月經鄉渚，夢與春雲傍釣臺。金蕊瓊花風雪景，憑誰圖畫入關來。_!_憶梅花
風幡輕細翠悠颺，樓閣輕寒水滿塘。柳絮微煙吟思足，梨花淡月睡魂香。江山似畫憐湘浦，魚笋嘗新憶華腸。早是春陰憶無頼，可堪中酒惡情陽。_!_和太素春書
新年吟詠喜經旬，金粟山邊渭水濱。微雪尚妨天氣暖，衰林先讓鳥聲春。牽情但恨梅花謝，醒酒空思桂蠹辛。深感相將遊汴水，夢中楊柳已迷人。_!_和太素早春書事憶遊京國
蜀國香牋似彩霞，裝成近集入京華。千篇詩好精靈器，百軸文雄俠少誇。繁富積皇新職貢，妍明春帝曉鶑花。彤庭何處安排好，李謫仙才稱草麻。_!_覽太素新編
風月心腸別有情，靈臺珠玉氣常清。微吟暗觸天機駭，雅道因隨物象生。春是主人饒蕩逸，酒爲歡伯伴縱橫。莫嫌宮體多淫艷，到底詩狂罪亦輕。_!_吟情
風迴玉宇拂窗欄，欲晚層城科峭寒。含月有光吟不盡，著煙無迹畫方難。江春南國兼梅落，塞臘西山向竹殘。何處多情偏入賞，狂隨舞袖遶盃盤。_!_和朱玄進士對雪
堪嗤棲屑客長安，風雪加添近臘寒。江筆呵來書字淡，孤燈挑盡向窗殘。十年苦思詩千首，一夕迴腸事萬端。家住天涯歸未得，嶺梅江蓼自辛酸。_!_冬夕書事
去年秋值罷文闈，今歲無憀自陝歸。雪月好吟還唱和，風雲未至且依違。江南梅早多紅蔕，渭北山寒少翠微。猶頼一樽消遣恨，不堪棖觸躁時機。_!_對酒
嶺外路遥君赴任，陝西年盡我歸家。長亭際會情無限，一夕分飛恨又賒。夜話無燈松火繼，曉行乘月亂山斜。七千里驛誰相伴，雪裏寒梅正放花。_!_暮冬閿鄉遇蕭霸赴任
歸來何物可消憂，縣寺蕭條懶强游。酒價未償重貰取，雪詩休厭且交酬。兼憐春近如迎客，莫惜年殘似急流。天子承祧重文物，花時早約入皇州。_!_殘冬書事呈宋太玄
飄零蹤跡尚堪悲，唯向三賢最受知。少俊有名輸賈誼，宦遊多難比張儀。詩中老格何人愛，酒後佯狂識者嗤。北省郎官應見誚，明時猶尚進身遲。_!_寄梁周翰補闕徽之宋白二拾遺
鸞輿西幸郊天日，洛水橋南乍識君。投分塤箎無異曲，定交蘭菊有餘芬。別來信阻年將盡，望去臺高日又曛。堪恨支離何所似，波中萍葉嶺頭雲。_!_寄宋準學士
逢臘欣酬吟詠才，已知春色向人來。口脂潤逐銀罌賜，百藥香隨鈿合開。梁苑辭臣堪賦雪，壽陽公主好妝梅。更憐罷獵歸侵夜，重對歌筵紅燭臺。_!_和宋太玄臘日
惜春將盡自徘徊，巷館殘陽戶半開。芳樹更無鶑舌語，故巢空有燕歸來。音書杜絕家千里，愁憤消磨酒一盃。地狹長沙何所適，行謠方憶摘楊梅。_!_三月二十八日書懷
九十日春知枉度，樽前無頼獨咨嗟。空城北走諸陵道，古苑南連百里沙。翠憶玉津官舍竹，繁思金馬故城花。去年言與君遊洛，況味爭如不在家。_!_渭北春盡日作因思蜀洛舊遊寄太素
殘花飛盡留芳草，縈寞孤懷話未能。天氣暄寒猶未定，春衫脫著自無憑。荔枝結子思南越，湖水宜茶憶竟陵。看是清和時又過，林亭何處度炎蒸。_!_即事
春深水榭絮紛紛，支策臨高日欲曛。故國已迷巴徼路，斷腸空似嶺頭雲。燕飛芳草隨天遠，鶑囀殘花隔竹聞。物景感人情不盡，因成吟詠寄於君。_!_晚望因寄宋太素
寂寂閑居客至稀，靜中滋味意何歸。因探易象知深旨，自喜吟高得化機。桑露乍寒蠶欲老，草煙纔暖蝶交飛。樊川物景終南翠，遂性空思杜紫微。_!_幽居
一名倜儻動皇州，寄應王門作解頭。將領風騷推李杜，較量英勇讓曹劉。春闈有詔俄中輟，秋賦隨時亦暫休。金殿制科思取應，遠飛章句問喜謀。_!_府解後有詔旨權停貢舉因成長句寄太素兼簡韓丕茂才
聖主承祧兌澤深，乾坤玄化合堯心。黄輿比厚旋生植，白日齊明遠照臨。周普至仁符積載，霶流睿渥若春霖。游鱗在藻方諧性，獷俗乘桴自獻琛。和悅感人生瑞靄，穆清流詠在薰琴。小臣幸與觀光試，敢效祈招頌德音。_!_御試二儀合德詩
簿書軍吏日相隨，心在諠譁旨趣卑。明月夜吟無意緒，白雲秋約笑羈縻。宛陵古寺經遊少，疊嶂名樓眺望遲。堪重高人陳處士，不來尋訪已多時。_!_寄陳處士
谿上嚴陵古釣臺，倚樓凝望自徘徊。先生能保孤高節，英主嘗師王霸才。日暮白雲迷草莽，岸平春水浸莓苔。登臨不盡微吟興，花落東風首重迴。_!_登郡樓望嚴陵釣臺
柳闇江亭春正深，黄鶑百囀有餘音。自慚分判頒條政，誰信常懷易俗心。吟次落花浮硯水，靜中飛絮滿簾陰。及瓜即是歸丹闕，莫惜時來一訪尋。_!_寄陳處士
郡在江湖煙樹間，謝公遺踵好躋攀。詩中勝景堪吟嘯，池上清風足往還。疑思但憐雲映水，迴頭不覺日銜山。登臨屢起歸歟興，看是槐花滿故關。_!_登疊嶂樓
水國迎凉暑氣消，思清吟嘯語雄豪。遠如海樹黄雲曉，健比秋風白浪高。酬答愧無明月珮，縱橫爭及解牛刀。和詩送別昭亭路，何似金鑾奪錦袍。_!_和安儀鳳
宣城相送思依依，正是紅蓮菡萏時。行色迎秋清似畫，別情因景化爲詩。人離湖水南邊岸，蟬聽槐花北向枝。天子文明是何地，丹霄岐路莫生疑。_!_送安儀鳳
近遣司賓小吏時，寄書兼寄十篇詩。自慚不是陽春曲，誰敢徼求作者知。疊嶂晚登空遠望，昭停別後倍相思。夜來還有微吟興，風動新荷月滿池。_!_寄攀郎中
吟成大雅百篇詩，首首清新鑒者誰。草卷密封先見贈，藥欄斜倚看多時。意如虎窟難中得，字比雲峰險處奇。珍重十僧聲價外，江南屈指即吾師。_!_謝晏公
清秋江國有餘暄，謝朓遺風稱雅言。簾下水亭人吏靜，窗分笑閣簿書繁。坐來幽蝶雙飛過，吟次高梧一葉翻。自笑無能蒞公事，將何才術了君恩。_!_早秋言懷
詩成奏入冕旒前，小諫官資驟轉遷。带職喜爲仙館吏，立班常近御爐烟。清華拜命知深忝，謇諤非才愧昔賢。多謝宣城舊知己，寄來新句滿花牋。_!_寄江南諸相知
百辟歡呼降誕辰，金樽獻酒願千春。延年不假丹砂效，亨壽全由聖德新。古物進來兼藥鼎，畫圖呈處有仙人。君恩若賞歌詩意，應念甘侍從臣。_!_乾明節祝聖壽  其一
生日稱觴自六宮，香焚甲觀畫堂中。太平曆數歸英主，上壽年齡屬聖躬。玉樹有花因瑞雪，鈞天呈曲在虛空。三公進賀禎祥事，先奏河清達帝聰。_!_乾明節祝聖壽  其二
吾皇享福自無涯，百辟稱觴禮數加。韶樂揭天如上界，鑪香映日似輕霞。空中紫氣圓成蓋，海上蟠桃暖放花。感應聖人千萬壽，神仙日月屬官家。_!_乾明節祝聖壽  其三
皇朝令節號乾明，萬國嘻嘻若大庭。多士進詩隨禹貢，千官獻酒祝堯齡。天香曉降聞仙樂，南海秋來見壽星。黎庶更思瞻盛禮，待封日觀禪雲亭。_!_乾明節祝聖壽  其四
鸞盃進酒近天顔，拜舞風清響珮環。瑞日正高重御宴，摵鞭纔定再催班。霓旌絳節仙家樂，金闕銀臺海上山。綺陌曉來迴望處，建章樓閣紫雲間。_!_乾明節祝聖壽  其五
聖節祥煙藹御鑪，殿庭嚴肅響山呼。赭袍日照來天上，玉佩風清侍座隅。古字數行仙藥訣，鮫綃十幅壽星圖。遠方拜表來朝貢，兼賀虹流電繞樞。_!_乾明節祝聖壽  其六
漢家臺榭與天通，甲觀蒼蒼紫氣中。佳節夜來宣受賀，壽盃朝進祝延洪。管絃嘈囋驚花發，同日晴和向雪融。宴次宮鸚忽飛過，隨呼萬歲語玲瓏。_!_乾明節祝聖壽  其七
君王降誕繼陶唐，每至嘉辰睹異祥。宮樹曉來生瑞露，金門夜半有天香。皇親朝覲隨章奏，中使頒宣散道場。萬國人臣皆悅樂，巍巍聖德自無疆。_!_乾明節祝聖壽  其八
慶誕長生寶殿中，非煙五色覆諸宮。酒爲天祿資君壽，曲奏霓裳樂帝聰。悲翠簾前雲氣紫，珊瑚枝上雪花紅。太平天子聞稱賀，先喜年年過歲豐。_!_乾明節祝聖壽  其九
聖節思歸會帝京，得隨班列祝文明。河清見底爲嘉瑞，海水無波表太平。月夜忽聞仙樂奏，宮中時有彩雲生。詩成拜表同封進，願繼詞臣雅韻聲。_!_乾明節祝聖壽  其一○
日上扶桑第一枝，東方樓閣曙光時。萬邦將啟乾明宴，兩制應宣御製詩。樂感羽毛皆率舞，神和福祿自來宜。諫垣班列天顔近，暫乞歸朝侍玉墀。_!_乾明節祝聖壽  其一一
河朔雖云近帝鄉，時逢慶誕祝君王。身心常在三清路，曉夕先裝一炷香。聖壽如山隨地久，恩光似日與天長。策臣所貴無他物，唯獻新譸十九章。_!_乾明節祝聖壽  其一二
年來歸興憶皇州，頻向花時倚郡樓。南陌春光芳樹遠，西郊山色晚雲浮。國家無事邊陲靜，風俗還淳禮讓修。吟得新詩謝知己，將何才術稱分憂。_!_相州郡樓贈高祕丞
昔日長安際會時，客情鄉思兩依依。金門次第俱升達，雲路高低各奮飛。御史班資知任重，諫官章綬愧才微。今來共理藩宣事，自古相逢似此稀。_!_贈楊臨察
館殿嘗爲侍從臣，出分憂寄牧黎民。時平事簡多公暇，樓迥風清欲暮春。樹杪壺關千嶂疊，天邊漳水綠波新。帝鄉永日憑欄望，心羨浮雲向紫宸。_!_郡樓書懷
溝堰新分野水來，池邊日夕自徘徊。餘花飛盡空芳樹，落絮繁多滿綠苔。輦下歸心春館殿，天邊凝睇晚樓臺。郡齋欲立題詩石，御史丞郎各有才。_!_池上
春天寒慘欲昏黄，數點霏霏忽繞廊。城漏暗催相共滴，花塵輕濕乍聞香。風生水際來將密，雨打簾文灑處光。獨向郡齋心自喜，豐年宜賀侍飛章。_!_暮雨
昨日西山野外通，聲如秋雨带松風。誰憐鄴下重城夜，却似江南廨署中。燭燼垂花飄硯席，月華凝雪映簾櫳。此時新得潺湲聽，吟詠狂思學謝公。_!_中夜聞泉
遠山蒼翠滿西樓，亶甲遺風古相州。春晚落花經雨盡，夜來寒水繞堂流。詔條靜理無才術，衮職思歸侍冕旒。吟寄良交若爲意，安眠不得似諸侯。_!_言懷
權分憂寄理漳濱，惠化何及相民。條奏事宜思復古，興修風教望還淳。靜當細雨初封印，吟對餘花自送春。清蚊好陪池上酌，故人情分最相親。_!_呈楊侍郎
紅燭除花酒滿巵，繞廓風細動簾帷。已從半夜分春漏，即是平明受歲時。或省轉官因大慶，元正立仗憶丹墀。吟思何日承宣召，却得金門和御詩。_!_除夜
去年元會立班時，簪紱光輝與禮儀。今日洺川逢歲旦，延留賓客樂昌期。朝雲暖潤輕陰散，晚日融明瑞景遲。遥念皇州春色早，宮花欲發萬年枝。_!_元日
漳濱柳色弄微黄，春日情懷詠載陽。自念安邊無上策，如何補衮與周行。身如迴雁來河朔，心似浮雲在帝鄉。吟寄昌黎韓小諫，嘉謨應有好封章。_!_漳川即事寄韓丕拾遺
秋來嘉樹色堪攀，紅葉沒谿復映山。半露寺樓深崦裏，密籠漁舍夕陽間。吟看摇落堆金井，醉賞扶疏對玉顔。水國却疑春野秀，似花幽鳥正關關。_!_紅樹
南山晴靄御爐烟，迴望長安白日邊。率衆謝恩呼萬歲，思歸侍宴已三年。翠微鐘磬行香寺，紅葉樓臺祝壽筵。吟想皇州晚來景，雲間宮闕夕陽天。_!_聖節有懷
秋聲蕭瑟北山椒，頼有琴樽遣寂寥。書幌靜憐斜月鑒，窗燈寒带落花挑。久辭知己來江國，少寄音書過海潮。因想玉堂今夜直，建章宮漏正迢迢。_!_秋聲有懷寄副翰宋白舍人
閑讀銘詞掃綠苔，溪邊永日自徘徊。白雲遺迹今親到，青史高名不可陪。千古煙霞爲己有，一竿風月避誰來。松巔老鶴應相識，時唳和風下釣臺。_!_釣臺懷古
江天短景莫相催，三度逢花折早梅。仙棹遠歸思李郭，廬山高會憶宗雷。林端忽見孤雲出，池上欣聞好客來。昨夜月明霜更苦，卷簾黄葉滿青苔。_!_郡齋書事
年來吟鬢已星星，鳥石谿邊葉又零。簾下孤燈刪草奏，窗間疊嶂讀茶經。瘴鄉怕襲山嵐毒，野艇嫌衝水霧腥。天末豈記歸去意，白雲掩映數峰青。_!_暇日偶題
滄州深隠未言歸，三載桐江解印遲。官職清華非不達，性靈疏拙欲何爲。閑移夫子青山廟，擬立嚴陵釣渚碑。兼喜谿雲每相狎，時來窗戶伴吟詩。_!_桐江即事
菊花潦倒雨冥冥，秋菌參差上壁生。臺榭可堪閑眺望，池籠不快野心情。猿啼山館寒無夢，燈背風簾滴到明。却爲農家妨歛穫，叢祠精舍擬祈晴。_!_水霖
丹闕年來奏賀頻，金輿侍從望東巡。越王江上重迴首，嚴子臺邊再送春。水國山川怡道性，花時琴酒悅吟神。煙霞肯欲留君往，宰相方謀用故人。_!_和溫仲舒殘春遣懷
谿雲澹澹浪悠悠，十二州中最小州。花落喜過流水寺，月明懶下看潮樓。藥欄梅潤秋重換，棋局松陰夜不收。吟寄故人如借問，釣魚磯在海西頭。_!_郡中遣意寄友人
桐谿湛湛見游鱗，摇落楓林繞水濱。秋色數行沙上雁，殘陽一簇渡頭人。藍鮮斤生過深澗，雪吼寒潮人富春。俱是謝公吟詠地，伊余何以繼芳塵。_!_桐江詠
理郡三年政未聞，孤城僻在浙江濆。金門路遠書難寄，水國吟餘日又曛。半夜啼猿千里客，數峰殘雪一谿雲。詩中贏得爲官況，不讓樊川杜使君。_!_偶題因懷張王二諫議
清泚寒流走白沙，釣臺蒼翠遠嵯峨。隔谿人語穿芳樹，旁岸魚跳落淺莎。幾處上源堪涉渡，有時野艇併來過。秋聲不盡吟詩意，七里潺湲奈爾何。_!_七里灘
桐江秋水錦鱗肥，閑釣煙波是見機。野步共遊芳草徑，吟情對啟白雲扉。醉來拾筆題紅葉，睡覺憑欄望翠微。官滿替人如未到，蒹葭玉樹且相依。_!_和溫仲舒寄贈
郡齋松蓋翠斜欹，客至鳴琴汎酒巵。江上正當摇落景，天涯空惜太平時。尋殘幽谷春難到，蘭茂深林衆豈知。上國三千王百里，楊梅熟日是歸期。_!_和溫仲舒感懷
西樓吟倚若爲情，情似浮雲處處生。翠疊亂山千里闊，紅翻晴葉一川明。散分野色漁村小，斜襯秋光雁陣橫。迴望帝鄉歸未得，蘆花如雪繞江城。_!_倚樓
蒹葭深處古嚴州，吟向潺湲爲送秋。雲映疏鐘紅葉寺，浪摇孤角翠微樓。土茅路遠催先貢，霜稻天晴趁早收。零落黄花正西笑，應憐印綬尚淹留。_!_秋懷
三月楊花撲馬飛，聯鑣來欵白雲扉。湖邊鐘磬含清籟，樹杪樓臺靄翠微。野景留人狂欲住，春光啼鳥勸思歸。萋萋芳草重迴首，十里松門照落暉。_!_題天竺寺
茱萸堰下泊行舟，初落帆檣暮雨收。寒水漾煙輕似縠，微雲籠月澹如秋。登封自惜天涯去，盛事空思國史修。達曙不眠燈耿耿，寺鐘遥聽在西樓。_!_茱萸堰泊
太白謫仙人，換酒鷫鸘裘。扁舟弄雲海，聲動南諸侯。諸侯盡郊迎，葆吹羅道周。哆目若餓虎，逸翰飛靈虬。落日青山亭，浮雲黄鶴樓。浩浩歌謠興，滔滔江漢流。下交魏王屋，長揖韓荆州。千載有英氣，蘭君安可儔。_!_讀翰林集
醉中別大梁，西歸胃水陽。飄然何所似，浮雲辭帝鄉。歸來驚歲晏，悵然增浩歎。景短倏云暝，夜寒難至旦。指酒雪花飛，早梅思南枝。碧落周星紀，青陽換歲時。雙魚忽得書，云已三公駭奇士。嚴吳玉霄仍近密，小諫官職清，大才文翰逸。獻納有嘉謀，英豪伸壯圖。萬乘是知己，外華籍。金骨俄輕舉，侍從臣，元白才名子。揮毫爛彩霞，逸性飛湍水。不日縯絲綸，鼇宮承帝旨。伊余重交結，白日貫精誠。黄金一諾重，鴻毛萬事輕。微塵彈作冠，清泉滌吾纓。思佩朝天籙，相將昇太清。_!_寄宋白拾遺
秋氣生朔陲，塞草猶離離。大漠西風急，黄榆凉葉飛。襜襤罷南牧，林胡畏漢威。藁街將入貢，代馬就新羈。浮雲護玉關，斜日在金微。蕭縈邊聲靜，太平烽影稀。素臣稱有道，守在於四夷。_!_塞上曲
黄河瀉白浪，到海一萬里。榆關風土惡，夜來霜入水。河源凍徹底，冰面平如砥。邊將好邀功，夜率鏖兵起。馬度疾於風，車馳不濡軌。盡破匈奴營，別築漢家壘。擴土過陰山，窮荒爲北鄙。天威震朔漠，戎心畏廉李。所以龍馬駒，長貢明天子。邊夫苟非才，怨亦從茲始。_!_塞下曲
爲簪莫用玉，玉脆長憂折。連環須以金，金堅永無缺。陳餘尚倜儻，張耳重交結。事勢俄參商，干戈自屠滅。意斷如與會離，情忘若弦絕。始志何綢繆，終讎何勇决。我願然諾心，不得輕相悅。_!_結交篇
孝爲百行本，至性由天資。曾參善事母，母氏賢且慈。馨膳以饋進，承意唯歡怡。高堂既自樂，纖室閑鳴機。飛語忽來告，明識潛深思。蓋念事吾孝，安得殺人爲。亟聞寧不信，投杼遂生疑。用知君臣際，反以交朋推。道德難結固，恩情有合離。毀譽苟不入，讒間無以施。景慕魏文侯，滿篋留謗詞。樂羊在山中，委遇終不衰。_!_投杼詞
棠谿出精金，百鍊無餘滓。鑄得芙蓉劍，靈輝若秋水。陸可斷兕犀，陰亦驚神鬼。照物雙影寒，中霄靈氣紫。有時風雨至，欲作龍蛇起。海酒與陵肉，寶燭延奇士。酣飲取傳觀，英圖各相視。吐氣成虹蜺，將平不平事。大笑荆軻輩，卒如兒女子。_!_擬古  其一
中山魏公子，志意邈難儔。朝吸沆瀣精，遠與冥鴻遊。風高江浪惡，雲黄海樹秋。青山對獨酌，明月在孤舟。心常懸象魏，迹若參公侯。縱橫致君術，思一伸良籌。_!_擬古  其二
遊子中夜心，功名忽嗟暮。黑貂空上書，甘泉方獻賦。白日驚壯齒，青雲有英顧。收采苟不時，珊瑚亦生蠹。_!_擬古  其三
漢鼎鴻毛輕，諸侯爭弄兵。吳魏已先定，玄德思功名。據鞍髀肉消，感激淚沾纓。南陽有奇士，三顧精誠傾。龍變得風雨，指麾霸王成。日月若長在，永永懸英聲。_!_擬古  其四
碧落登真訣，太霄蕊簡書。安得松喬子，仙階一授余。載攬彩虹綏，去登紫雲車。飄然遠氛俗，志逸如龍攄。_!_擬古  其五
曲逆漢功臣，少年嘗窘厄。巷館雖席門，軒車盡嘉客。事魏言不從，說楚謀無獲。來歸隆準公，罄伸圖霸策。絳灌競生妬，讒非相見迫。封金欲拂衣，將舉鸞皇翮。豁達英主心，信遇終無隔。小節不掩名，勳庸自輝赫。_!_擬古  其六
禰衡鸚鵡詞，揮翰無停綴。狂甚於接輿，才不容當世。身居桴鼓下，心在雲天際。黄祖悁忿來，殞之如虎噬。淺水游巨魚，宜失縱橫勢。_!_擬古  其七
玉樹拭不滅，柳带柔堪結。惠然貞歸心，皎若天山雪。羅幕生春風，珠簾鑒秋月。滄波燕又歸，尺書胡斷絕。_!_擬古  其八
萱花不須折，安足忘君憂。青銅莫頻攬，適令驚鬢秋。謝安壯未仕，定遠晚封侯。功名俱磊落，時來豈自由。_!_擬古  其九
直言如霜刃，卒發傷人意。痛貫丹誠中，無與金瘡理。緘恨若瘢痕，終身難棄置。伺隙果報時，遂陷無情地。雖悔安可追，弗反同奔駟。君子慎樞機，言之豈容易。_!_擬古  其一○
楚畹種芳蘭，發生逢早春。萌芽初蕺蕺，枝葉俄莘莘。幽叢秋既老，芳氣冬爾薰。馨香當還風，晻藹來襲人。百草莫相妬，從之爲爾鄰。深林莫蓋藏，芬然亦自伸。朝采暮采來，虹綬瓊瑶人。_!_擬古  其一一
天風吹雨來，黄土爲柔埴。一經女媧手，蹶然含性識。悲哉商子孫，不能述祖德。愚樸變澆漓，化之尤費力。_!_擬古  其一二
余聞靈鳳膠，可以續繼弦。又聞返魂香，招魂以其煙。因念三季時，人爲世態遷。遷之不自覺，純信成險艱。中含妬與忌，外即怡溫顔。覆人如覆舟，先示其甘言。中夜蹈虎尾，霧海生波瀾。投彼機會時，傾亡果忽然。願得靈鳳膠，續之於仁賢。願得返魂香，返其淳化源。免令古樂府，高歌行路難。_!_擬古  其一三
廣陵秋節半，旗鼓迓靈濤。鰌沈雲海遠，風激雪山高。壯哉水濱人，游爲水中豪。弄濤若平地，輕命如鴻毛。古稱公無渡，弱渡堪悲號。憑深良足畏，知險可先逃。甘言毒人藥，巧笑刳腸刀。狎玩終罹禍，險甚於滔滔。昭然聖誡，勉旃於爾曹。_!_擬古  其一四
赫赫英豪士，韓侯令子孫。千金募死士，博浪報君冤。國耻尚未雪，驥足俄驚奔。待搏如猛虎，未耀同朝暾。霸略師黄石，大計當鴻門。談笑定安危，功業遂隆尊。鸞皇不啄粟，麒麟不駕轅。將從赤松遊，高謝漢皇恩。一旦君臣中，奮宗物論喧。片詞爲密勿，四皓如飛翻。進退存亡間，以智爲身潘。_!_擬古  其一五
嶧陽生孤桐，擢斡八尺高。風雨萌枝葉，鸞皇棲羽毛。天質自含響，衆木非其曹。斵爲綠綺琴，古人貞金刀。所製有法象，不敢差釐毫。重詳舊譜錄，試撫觀均調。其聲清以廉，聞者不貪饕。其音安以樂，令人消鬰陶。彈宮聽於君，君德如軒堯。彈商聽於臣，臣道如夔皋。不覺起蹈舞，形逸同翔翱。願以七寶妝，薦之於天朝。玉軫朱絲弦，輝華近赭袍。一彈南薰曲，解慍成歌謠。_!_擬古  其一六
止水明沈沈，鑒貌未鑒心。凡鳳舞蹌蹌，知聲未知音。楚王欲圖霸，不識韓淮陰。淮陰漂母家，獨得千黄金。_!_千金答漂母行
東風麥壟青，白日桑陰清。一雉欲媒衆，衆雉無猜情。五步一飲啄，十步一飛鳴。闇中觸駭機，鏃發如流星。洞徹羽毛質，低摧錦繡翎。却宛若召客，子常非好兵。讒言既交搆，禍難即隨生。齊王聽遊說，韓信急功名。三軍雖罷戍，一命遽遭烹。古來不疑地，悔吝堪相驚。_!_雉媒
赫日生炎暉，鬻冰言及時。邀利有得色，冰消俄若遺。兩失俱無猜，雖悔安可追。仁惠當務遠，勿使失其宜。_!_鬻冰詠
春樹桃與李，美果終得嘗。莫樹枳與棘，芒刺還相傷。君子所樹黨，在擇賢與良。其黨苟非人，爲禍亦自殃。蓄者本鉛刀，用欲如干將。豢者本款段，騁欲侔驌驦。辨之胡不早，堅冰自履霜。_!_辯惑篇
金蟬飾綠雲，細靨蕊黄新。南浦解清珮，西谿采白蘋。密竹映深花，湖山日欲曛。春腸知已斷，脈脈兩難親。_!_江南曲  其一
吳艷若芙蓉，乘舟弄湖水。照影不知休，雲鬟墜簪珥。含笑忽迴頭，見人羞欲死。歸去入花谿，棹濺鴛鴦起。_!_江南曲  其二
金陵王氣消，六朝隳霸業。白雲千古恨，空江照樓堞。虎丘羅蔓草，姑蘇委楓葉。懷賢思伍員，靈濤浩難涉。_!_江南曲  其三
憶昔長安道，與君初相識。密雲滿天來，不見南山色。美酒斗十千，一醉情歡然。胸中雲夢澤，眼底高陽客。狂呼月華人，撫弄雲和瑟。揮鞭過渭川，館第相留連。朝簾杏花露，暮樓楊柳煙。流輝今六稔，交情益相審。忽忽披君文，如截機頭錦。過本生天涯，散金常破家。東方上書志，高欲凌丹霞。安能常戚促，雀啄秋田粟。海路與天遥，鸞皇好相逐。_!_贈朱玄進士
繡嶺葱蘢浮瑞氣，雲樓靄闕明珠翠。禁城緣嶺連九天，一片笙歌如鼎沸。我恐紫麟丹鳳洲，移於近甸資宸遊。東將太華爲城雉，北以渭川爲御溝。又疑西王開月圃，白雲仙都紫雲府。碧瑶新宮初搆成，借與明皇自爲主。開元之末天寶初，天下太平方晏如。萬幾多暇頻遊宴，青門道上馳鑾輿。長樂岐頭霸陵岸，新豐市井驪山畔。百里煙波錦繡明，寶馬香車若珠貫。宮中湯泉瑟瑟文，潺湲長以蘭麝薰。白玉蓮花蹙飛浪，珠堂繡殿溫如春。貴妃承恩貌傾國，三千宮女朝霞飾。謝家有女名阿蠻，歌舞織柔柳無力。頻喚入宮恩寵厚，金粟臂鐶頒賜得。秋來嶺上霜月明，光照組練金吾兵。槐煙柳露咽宮漏，玉笛一轟巖壑驚。春來嶺下春波綠，夜聽琵琶將理曲。幽咽輕攏慢撚聲，鸞皇引雛啄珠玉。嘗記乘輿避暑時，御衣輕似紅蕖絲。翠輦將遊石渠寺，探得姚崇乘小駟。往來綠樹影中行，清凉適稱逍遥意。荔支顔色燕脂紅，生於南海煙瘴中。南海地遥一萬里，使臣日貢華清宮。六宮每從鸞輿到，遺珠落翠長安道。百司既奉玉乘歸，湯宮橫鎖黄金扉。門戈陛戟旨繡衣，朝鐘暮鼓含清輝。參差天上朝元閣，往往紫煙飛皓鶴。至今碧落星宿繁，猶似當時掛珠箔。_!_華清宮詞
春宵已闌更點急，煙柳濛濛露花溼。畫堂深邃樓閣寒，碧紗窗中月華入。早鶑百囀催朝陽，簧言綺語何鏗鏘。雲飛雨敬夢初破，聞時滿枕梨花香。聲宛轉，十三弦高指撥軟。宮喉徵舌多改變，圓於珠，細於線。韻玲瓏，湘妃調瑟煙靄中。珠纓寶玦遽相觸，江風細響修篁叢。或纖柔兮同彩縷，繡得輕煙纖微雨。或輕麗兮如彩毫，畫成曉景描春朝。間關歷落意不盡，花中似索鸞皇饒。逡巡曙色浮林際，菊花毛衣金作袂。一片蘇張俊辯心，長與春皇巧遊說。_!_曉鶑
高唐晚峰欲生雨，空山啼猿風嘯虎。春雲數片留南浦，自與鴛鴦共飛舞。_!_晚雲曲
春半桃花水初下，一溝潤綠元如砑。夾道官城數里中，靜稱潺湲明月夜。千門萬戶建章宮，金鎖橫門溝闇通。三月花飛若零雨，水聲何處咽香紅。_!_御溝
春色初從江國來，湖邊楊柳嶺頭梅。梅花飛雪柳垂带，遞次相將時節催。春力欺寒過江北，深谷黄鸝生羽翼。曉月輕煙禁苑啼，南園桃李已成蹊。就中何處芳菲好，春波飛絮魏王堤。我憶去年暮春月，京洛新妝丹鳳闕。天津水綠煙樹深，萬井笙歌牡丹發。天子鑾輿駕幸時，嵩峰瑞靄籠郊圻。扈從千官與萬騎，翊衛羽休兼佽飛。六宮隨駕羅珠翠，諸王從行陪七貴。香氣成霞金犢車，嗚珂中節虹龍駟。朱橋細柳端門前，畫舫橫塘會節園。朝花貴俠珊瑚席，夜燭嬌娥玳惠筵。西樓殘月深宮漏，明河半沈垂北斗。縱飲貪歡意未闌，紫陌喧喧人已繁。玉鈎掛簾開雉尾，曉日赭袍朝至尊。方今寓止臨清渭，杜門無與天涯異。殊忘詩酒狂蕩心，但悅琴書高古意。可惜春芳漸欲歸，五陵煙草方離離。迴憶當時洛陽道，歌魂空與殘花飛。_!_惜春詞
白蘋洲暖春風生，畫樓檻上銀箏鳴。鏗鏘節奏急復慢，空中一部天樂聲。三十六宮深窈窕，繡楣藻井光相照。十三弦上千般聲，朝靄微吟暮煙嘯。夜來親向月中聞，繁音錯節何紛紜。碎如鸞鈴與珂珮，巫山隊仗迎湘君。晚來金屋愁微雨，風細箏聲不全舉。依希嬪妾怕人知，啾啾切切私相語。洪纖斷續何所拘，鳳凰著對飛鸞孤。梧桐枝邊泊未穩，琅玕島上鳴相呼。有時主奏俄中絕，宮商斗頓如刀截。杏花露重鴛鴦寒，空見如霜滿庭月。有時半日全無風，一一暮天樓閣紅。唯聞鳥雀啄弦上，暖珠寒玉何玲瓏。清音朝朝與暮暮，誤聲不管周郎顧。祗嫌雅鄭交奏時，寶鐸丁冬闇相妬。_!_風箏歌
玉關秋早霜飛速，代馬新羈逞南牧。胡人背信闚漢邊，刻箭爲書召戎族。漁陽烽火照甘泉，疆吏飛牋至御前。睿謀英武何神速，鑾輿自欲平三邊。百萬羽林隨駕出，殺氣皇威先破敵。賊臣喪陣遽奔逃，漳水波清因駐蹕。宮錦戰袍花鬭新，繡韉珠絡金麒麟。天顔威武不可犯，垂鞭按轡視羣臣。金吾隊仗如鱗萃，環衛旌旗徑千里。漢皇曾上單于臺，壯心磊落侔風雷。比量英武不足數，聖文神武雙全才。勢可驅山塞滄海，紫氣逶迤龍鳳蓋。金花簇歛若星羅，寶細乘輿翼雲旆。塗山禹帝戮防風，涿鹿蚩尤死戰鋒。鋒鋩俱染玄黄血，爭如不陳而成功。示暇皇歡有餘意，御筆題詩饒綺思。翰林承旨先受宣，西掖詞臣及近侍。詔命交酬繼和來，君臣道合何如是。和氣感天天地寧，日融瑞景籠八紘。風生旗旆翻龍鳳，霜嚴鼓角喧雷霆。海神來受軍門職，太上禱兵尊帝德。牢籠萬國頓天綱，天綱恢恢恩信廣。胡兒潰散何比之，大明升空逃魍魎。漳川地闊霜草平，合闈會獵布天兵。六師雄勇一百萬，六班侍衛交縱橫。鐵衣間耀金鎖甲，鼓旗雜錯槍刀鳴。霓旌似係單于頸，獵騎如破匈奴營。鵰鶚猙獰搦狐兔，花驄躍龍驕在御。弓圓明月金鏃飛，妖狐中鏃駭天機。兵師會合如波注，山呼萬歲震邊陲。東海爲樽盛美酒，斟酌酒漿摻北斗。鸞刀割肉若邱陵，軍聲洶如獅子吼。三公拜舞百辟隨，鳴珂飛鞚星離離。雲舒二十有四纛，傳宣罷獵整魚麗。勝氣威聲壓千古，堪笑驪山稱講武。直館微臣樂扈隨，太平盛事今親睹。會看金泥封禪儀，拜章別獻新歌詩。歌詩何以容易進，爲受文明天子知。_!_聖方平戎歌
西樓置酒賓客歡，西樓酒闌夜亦殘。汪汪月華如玉盤，酒力不禁明月寒。_!_西樓殘月歌
暮春慘慘黄昏雨，零落櫻桃斜掩戶。未張燈火簾幕深，樓閣巢寒聞燕語。昔時常說長安好，而今厭走長安道。蘇秦辨說長卿才，自笑功名胡不早。人悄悄，倚柱時，情脈脈，無人知。憐春惜遠情不盡，斜雨兼花闇濕衣。_!_倚柱吟
洛陽少年稱李謩，衆推橫笛多功夫。當時教坊第一部，算得比衣皆不如。天津楊柳籠橋綠，朧月澹煙何處宿。不怕金吾禁夜嚴，偷得新翻禁中曲。曲中次第能記持，盡向喬欄闇譜之。性聰心慧歸來習，分明把向月中吹。五音嘈囋相攙出，呼宮吸徵尤奇崛。誰羨曹綱善琵琶，未說陽陶能觱栗。纏聲不斷如連環，重聲忽轉如迴山。清新不比落梅曲，飄颻乍象霓裳翻。碎節繁音交砉騞，南箕鼓風簫籟窄。一斛明珠一索穿，撒落金盤催曲拍。錚摐大抵聲雄豪，歷歷出羣宮調高。豐隆驚得蛟螭起，雨趁雲隨初嘯嗥。每到換頭多頓挫，一聲忽迸疑轟破。玲瓏祇許牙枝催，清脆不容他樂和。宮城響應聲更輝，夜靜月明諸處聞。何人懶憶馬南郡，知予已勝桓將軍。明皇上樓初聽得，聽罷沈呤都不測。宣令徧詢坊巷中，旋使王人捕入宮。李謩悉心以實封，皇慈由是寬其罪。後來落魄如散仙，扁舟玩月江湖天。繡囊探出金線管，揚眉舐脣徒自憐。驚神動鬼吹一曲，指法尤高氣海圓。波浪無風帖然靜，千里水面鋪輕煙。水族精靈潛鼓舞，老龍變見來相顧。因將鐵笛相對吹，李謩未識無驚怖。乃知藝但出衆奇，不獨人知鬼亦知。_!_李謩吹笛歌
高高百里一屈盤，八十四盤青雲端。星辰淋灕瀉瀑布，嵐樓雪寺五月寒。殘陽忽黑雨雹飛，霹靂火著枯杉枝。登臨慨然小天下，迴時一顧東海涯。細看朝陽初出時，火精轉毬百尺圍。曈曈曨曨浮在水，峨眉朝雲已如綺。_!_峨嵋山歌
南谿秋水深淪漣，南村美人來采蓮。蓮花灼灼葉田田，芳桂輕橈蘭作船。采采紅蓮幾成束，蓮枝交衮相撐綠。蓮蕊滿衣金粉撲，蓮子爲盃葉爲足。唱歌相並畫舸舷，願得采賢如采蓮。樊姬昔時進燕趙，幾人精彩朝霞鮮。中有二人賢於己，柔明婉順君王前。堪嗤羊侃錦繡妾，艷歌留怨朱絲弦。_!_采蓮曲
沈沈鸞殿垂珠箔，祥烟瑞氣含樓閣。三十六宮明月中，夜靜無風花自落。寶屏珠帳一夢時，靈仙初降趨丹墀。煙衣霞綬赤瑛珮，鈞天樂部前參差。合奏鏗鏘向金屋，云是仙鄉紫雲曲。朱弦遠召舜湘靈，鳳管應呼秦弄玉。天漢星流夜既闌，露零珠樹彤庭寒。芙蓉枕上夢初覺，猶聞庭際聲珊珊。上曉五音十二律，仙曲計持心歷歷。金線龍頭紅玉笛，新聲吹得情飄逸。應是夔襄樂府魂，翻得雅音聞至尊。俾與霓裳羽衣曲，遞相奏向梨花園。_!_紫雲曲
衣鮫綃兮美人，采白蘋兮水濱。裊翠翹兮爲飾，步羅襪兮生塵。兮遠道，萋萋兮芳草，遠山眉兮澹掃。_!_春洲謠
天如瑟瑟盤，恢廓憶萬里。古稱天傾西北半在地，夜轉繁星磨海水。逡巡轉上星彩高，北半未定光飄飄。楚王夜入章華宴，紅綃燭籠滿宮殿。美人歌舞雲雨迷，不知寒漏催銀箭。_!_夜宴詞
花菲菲，柳依依，留春不住送春歸。春歸何處堪圖畫，春盡江南日暮時。黄鸝啼多芳草遠，青梅子重楊花飛。人生三萬六千日，與君復有明年期。_!_送春
北風慘慘生微雪，微雪片片皆橫飛。梅花柳絮隨人歸，黄雲千里凝無輝。唯念蓬蒿何處客，縕袍不暖饑且贏。_!_暮雪
曉月蒼蒼向煙滅，朝陽焰焰明丹闕。杜鵑催促躑躅開，鶗鴂已鳴芳草歇。芳春苦不爲君留，古人勸君秉燭遊。願與松喬弄雲月，紫泥仙海鸞皇洲。_!_短歌行
紫皇御天方視事，將擇靈官補仙吏。金波古殿寒星簾，虹節蜺旌觀就試。白晰仙人皆尋衣，衣冠森列蟾蜍墀。寶盤初賜紅霞饌，斗魁挹酒空淋漓。水精地上宮花折，枝柯渥丹花艷白。高於建木老於椿，其名仙桂長含春。又有驪龍長萬尺，波濤爲屋淵爲室。逆鱗滿頷如鋒鋩，觸之則怒無人當。旁有明珠夜月光，宛轉炫耀生靈芒。能探驪珠折得桂，方許驂鸞駕鳳皇，方令碧落爲星郎。君曾再對珠旒試，君才堪作仙宮吏。驪珠粲粲蟾枝香，紫煙華綬黄霓裳。風裝雲馭慣升陟，太霄瀚海嘗翱翱。願以橫天之鵬爲逸駕，垂天之虹作飛梁。馳雷走電以驚策，叱風揮雨前啟行。結水精珮雲錦章，隨君一至於仙鄉。_!_贈宋小著
藍谿中，荆山峰，結靈凝粹生羣玉，飛英蕩彩如長虹。野人初向深崖得，蹋著雲根風雨黑。滿把晶熒雪霜色，特達天姿幾人識。治玉之工初琢成，熒熒輝彩鏘鏘聲。方瑚圓璉薦宗廟，蒼珮玄圭頒帝庭。堯兵曾用丹浦戰，漢斗已碎鴻門營。我願琢爲北斗柄，指麾五星齊七政。庶使陰陽造化機，四時六氣隨吾令。_!_琢玉歌
潁川處士情高古，閑卧煙霞向南浦。忘却簞瓢陋巷貧，耽嗜琴書醉歌舞。昨日西風生凜冽，江天慘慘陰雲結。雲色蒼黄千里同，晚來旋旋飛輕雪。寒條黏綴生梨花，梅飄絮蕩相交加。危樓粉飾軒窗冷，橫橋玉碾欄干斜。高人嘯傲吟情動，醉拾江毫呵曉凍。狂才意度若元白，滿牋靈怪如麟鳳。因遣橘僮封寄余，門者稱有陳君書。殿開詠雪六十字，水晶盤中明月珠。字字纍纍可編貫，句句綿綿意不斷。恨無瑛瓊奉報酬，勝得美人錦繡段。君不聞吾皇在上致太平，地不藏珍天降靈。時聞刺吏奏河清，又報諸侯賀景星。君心幸有經綸術，休向江湖隠聲迹。雲眠雪嘯意雖高，爭似金鑾侍赭袍。不民虹綸十二犗，明月爲鉤釣臣鼇。_!_酬陳處士詠雪歌
東郊驛樹連理枝，西廟叢篁十丈圍。堪將輕素命人畫，賫爲方物歸京師。公署石楠圓似蓋，畫樓北面當廳檜。桐谿怪石勝太湖，賤如泥土無人愛。天生彌材地且卑，空山老朽人不知。人不知，睦州右史作歌詞。_!_桐谿行
昨日北風高，霏霏滿天雪。千里六出花，六日飛不歇。深山深一丈，樹木凍欲折。平地盈數尺，布肆不成列。覆物生輝光，照人清皎潔。紫塞羣玉峰，滄溟白銀闕。篁竹爲琅玕，松風篩玉悄。官吏來參賀，物情亦感悅。瘴癘已消除，豐穰及時節。長吏因疾恚，請假來一月。病眼爲寒昏，風頭因冷發。湯藥厭服餌，酒肉悉罷輟。夾幕映重簾，爐茵與衾袍。祿粟不憂饑，帑俸無乏絕。江海主恩深，素餐心激切。兒童溫且飽，當風泝凜冽。朝索暖寒酒，暮須湯餠設。不知有饑寒，燈火夜暖熱。越人輕活計，舂稅供膏血。及至風雪時，日給多空竭。樵蘇與綱捕，負薪冰路滑。口噤無言語，股慄衣疏葛。藜藿不充饑，凍餓多不活。慚惶襦褲恩，徬徨空殞越。因作苦寒行，聊與兒童說。_!_苦寒行
詔守江西新定郡，二年撫俗誰相問。白浪青山繞郡城，卧理煙霞稱嘉遯。帝鄉迢迢天一涯，子牟戀闕人不知。慷慨情懷何企慕，宋璟政事杜牧詩。六縣萬家人輯睦，魚鹽利人茶貨足。公家事簡案牘稀，芳草疏籬映空獄。楊柳湖邊觀釣魚，芙蓉池上靜看書。優游天爵浩然性，貴如三入承明廬。靖節先生來訪我，欣然延入皇堂坐。歛襟欲坐先發言，捧出尺書雙袖間。七軸好詞同跪授，儒雅禮豐情意厚。主人識鑒非延陵，金石何煩榮固陋。且置瓊瑶未暇看，高談如綺有餘歡。黄鸝百囀天欲暮，客去斜陽已半軒。焚香道院無人到，風花拂几收真誥。却取文編一一看，南朝體制多淵奧。兩軸七字五字詩，珠貫纍纍樂府詞。古於禪月畫羅漢，麗於范蠡進西施。議論精微窮理窟，賦詠升高能體物。一篇序送周子通，飄飄思若翻冥鴻。自有滄浪高尚志，因人命筆生詞鋒。嘗聞水國清輝殿，曾事吳王侍文宴。田園未遂歸去來，嚴子臺邊知一縣。古人窮則善一身，達則惠澤如陽春。一邑生靈如受賜，何須兼濟方爲貴。金門吏隠能安身，何必棄官爲逸人。桐廬山水幸堪賞，歌詩酬唱且相親。_!_酬桐廬知縣刁衎歌
醴泉少府王評事，秀氣神清好奇異。讀書擊劍善彈琴，仲容信是青雲器。我從蜀國來咸秦，長安久客多風塵。因此移居清渭北，與君在彼初相識。相識經今二十年，支離契闊長相憶。去年罷直西掖垣，君亦醴泉方解官。關中路遥宛丘道，不遠千里來相看。我忝淮陽知郡事，郡齋喜聞嘉客至。槐花橫時初到來，菊花開時言欲迴。主人苦留留不住，爲君采菊登高臺。高臺臨古道，北走還京秋已老。白日遠長安，西歸出關天已寒。神仙作尉道雖在，骨肉爲累心且寬。與君俱年五十一，老去時光轉堪惜。況今秋暮冬欲殘，七十唯餘十八年。未知十八年之間，悲歡得喪與險艱。到得七十即爲幸，此外浮生何足言。明日正逢重九日，未忍與君張祖席。樽前新菊含露滋，茱萸丹實星離離。茱萸擷芳菊延壽，壽酒滿滿莫固辭。淮陽郡吏若早替，帝鄉即有相見期。兩制交朋若相問，爲我勤勤多謝之。_!_贈別琅邪評事兼寄兩制舊交
靖節先生曾賞菊，東籬有霜花正開。翰林主人共賞菊，北門吟詠有餘才。一唱再和才力健，兼金酬以瑛瓊瑰。善歌使人繼其志，遠寄淮陽知郡吏。淮陽郡中方燕居，跪讀重緘尺素書。中有五章章八句，復有三章同一處。五章千葉菊花詞，一章副翰學士詩。一章酬和季左司。人前再讀與三復，人從日邊初到時。歛手先問諸學士，駭目乍闚文字奇。兩制別來今已久，朝寄苑丘權太守。眼底唯嫌簿領繁，耳冷不聞騷雅言。重陽錫宴不得與，湛露空思奉至尊。忽捧新詩若爲意，聞詩勝得千金賜。受知益感恩顧深，吟賞請言清麗致。清如玉樹生天風，麗若露花開錦宮。水精盤中置明月，絳火珊瑚枝葉紅。珍則難酬青玉案，文律詞鋒併化工。因事喻懷堪自惜，神化丹青與刀尺。丹青暈淡刀尺裁，先春雪中生早梅。春饒桃李及時發，牡丹占斷芳菲來。芍藥羞人嬌且妬，玫瑰倚欄笑欲語。帝里春從何處歸，巫山雨散朝雲飛。遺紅墮翠歸天下，不失年年三月期。天生百卉各有時，彼何太盛此何遲。兼葭蒼蒼凝白露，西風蕭蕭向秋暮。月華籬落有霜華，映籬叢薄生黄花。花寒葉冷無蜂蝶，固無寶馬與香車。每因九月當重九，暫時采擷浮樽酒。金鈿浮動萬歲盃，爲君慶祝南山壽。菊不能言爲作歌，金壺酒傾生綠波。重臺千葉若堪賞，栽培好近金鑾坡。_!_酬宋湜賈黄中二學士菊花之什兼呈諸廳學士
聖德昭彰動天地，歲歲豐穰爲上瑞。明年有閏節氣遲，冬深有雪方及時。三農但喜及時雪，天心帝力豈得知。臣忝頌條居近輔，勸課農桑理輿賦。宛丘之下爲封部，宣布皇恩愧襦褲。王澤流而有頌聲，因而拜手獻歌行。歌云歲云暮兮日云暮，白雲初向斜陽度。斜陽韜掩雲舒布，慘慘陰風生北戶。風來带得霏霏花，花輕片片如瓊葩。凍黏寒綴紛交加，陌上逡巡鋪玉沙。琪樹瑶臺相間出，落梅墮絮初堆積。映箔橫沾翡翠紋，拂窗斜度瑠璃隙。飄飄千里度龍山，袤丈蕭關與玉關。海上銀臺對金闕，水精簾櫳鑒明月。萬年枝上夜輝光，上林先似梨花發。黎元有望既滿望，手足舞之而蹈之。因思去歲在京師，國家將議改元時。時雪未呈盈尺瑞，百神奔走應禱祈。海風吹起澄江練，織女金刀碎裁剪。剪作天花撒翠微，茫茫六合生光輝。明月宮中玉臼杵，霜兔擣藥雲母飛。風篩乍似琅玕寶，翔鸞飛下啄瑶墀。金門廊廡龍尾道，賀雪千官趁朝早。吾皇爲喜表豐年，六出飛花不令掃。樞相侍臣初奉宣，宣赴中書賜御筵。光祿移厨供玉饌，上樽賜酒中官勸。宣令不醉不得歸，席上仍令各賦詩。詩成封進同奏謝，御制歌行競傳寫。拜舞歡呼感聖明，千年遭遇作門生。微臣忝幸在兩制，得以歌詩樂太平。而今出典淮陽郡，組綬輝華佩金印。才微任重副憂勤，履薄臨深守廉慎。聖人德澤如陽春，陽春及物無不均。微臣懷抱如葵藿，葵藿向陽堪喻身。今因瑞雪獻歌詠，西垣再願縯絲綸。_!_進瑞雪歌
玉人欲歸留不住，南山出雲作朝雨。雨中却柅使車輪，主人重得延嘉賓。嘉賓有詩留別我，句句高奇字字新。新若新花凝宿露，高似秋天曉星布。奇於雲起成峰巒，鮫人淚珠盈玉盤。浪大月照如金線，金線交加珠可貫。玦離環合間珠圓，風生玉步聲珊珊。珍奇若此爲重賜，齋沐焚香然後看。三復吟看既忘倦，命筆和來才思緩。桃李難酬瓊玖珍，野老美芹聊贄獻。與君俱是錦江人，今幸星軺來過陳。鄉情交分忍輕別，少留可待早秋辰。秋光月華伴行色，步步隨君歸紫宸。_!_留別句中正學士
金殿嘗聞金口言，詞臣官職是神仙。三年偶忝西垣職，致身似得文章力。感激思酬聖主恩，危言所以難緘默。出入金門與玉堂，屢因狂直拜封章。禦戎救旱無上策，言詞不足動君王。改官出職歸郎署，粉圍正秩慚叨據。仍命淮陽頒詔條，元正不得與趨朝。中書舍人捧寶策，加美徽稱尊帝堯。大明殿裏上壽酒，翰林學士先羣寮。獨有淮陽知郡吏，爲典郡符蒙借紫。閤門引謝正衙辭，撰日忽忽辦行李。都門柳色早春天，繁臺寺中排祖筵。離盃滿勸不惜醉，醉別上馬魂黯然。客心易感須如是，迴思故國三千里。子雲相如俱蜀人，我今五十君青春。春秋鼎盛正清貴，我年漸似下坡輪。下車猶未踰期月，官舍初經禁煙節。殘陽乍聽吹角聲，臺榭梨花簇香雪。獨酌不歡何所爲，孤懷無緒懷己知。十八學士相念否，應笑骨凡格且卑。地仙敢言謫仙宦，海槎却有上天時。陳州去京地不遠，莫惜音書來慰勉。若得工夫可作歌，歌中言語不厭多。畢三情旨頗似我，向二宋四及李大。請與副閣王舍人，呈似此歌希唱和。_!_代書呈蘇易簡學士希寵和見寄以便題之于郡齋也
逢君南浦落花時，送君南浦草離離。離魂自與白雲斷，兩槳去時乘夕暉。昔時漢家稱八使，登車便有澄清意。吾皇宵旰念黎民，歌詠皇華遣使臣。昭文館殿選學士，巡撫使名名號新。二人分得淮南道，人自日邊來既早。敷宣朝旨達君恩，淮陽父老私有言。言逢太平歌且舞，利病達聰皆悉聞。我昔南宮與西掖，後來謫宦爲遷客。慶澤量移往單州，長淮塗次泊孤舟。昌黎工部未相識，一見怡然如舊遊。詩酒論交各相許，何如李白杜工部。海上往來將月餘，煙波寄詩兼寄書。書裏情深若江漢，詩中意重若瓊琚。今說歸京忍輕別，別夜波光蕩明月。若到朝廷話鄙夫，爲說子牟心戀闕。闕下交游憶者誰，翰林蘇畢韓損之。憑君與達相思意，夢向金鑾欵北扉。_!_送韓援赴闕
河朔受詔書，移官向湖外。初問禁法茶，次問丁身稅。稅口微四百，茶利高十倍。老死及充軍，縣籍方消退。采摘不入官，公家定科罪。何以升平時，遺民猶未泰。何以在位者，興利不除害。我願罷秩歸，天顔請轉對。一言如沃心，恩波必霶霈。_!_思歸引
歸去來，詩不云乎，王事一埤遺我兮。終日孜孜，心力疲勞齒髮衰。爾今已年五十二，前去七十幾多時。爾性雖拙頗好學，爾才雖短頗好詩。文學歌詩之外非樂爲。金門玉堂若無分，隨分官職胡不歸。苟能遣得婚嫁累，又何苦憂伏臘資。爾不聞仲尼曰，飯疏食飲水。曲肱而枕之，樂亦在其中，浮雲富貴非爾宜。表聖表聖，爾當念茲而在茲，勿使無其實而有其詞。爾若捨靈龜而觀朵頤，無乃見爾癡爾癡。_!_歸去來
帝里來朝謁，林泉却憶歸。得詩從史閣，掃石向巖扉。雲伴離丹闕，猿窺換紫衣。天台壽昌寺，山水有光輝。_!_送僧歸天寧萬年禪院
憶昔嘉州歲已周，西林僧舍未曾遊。可憐遥見如圖畫，竹箐南邊露寺樓。_!_望西林寺
下車逢歲歲旱，禱廟望秋成。火輪轉曈矓，赤日彌高明。稻苗已枯死，麥壠不堪耕。_!_句  其一
自知不是明時用，爛額焦頭力謾多。_!_句  其二
郭璞書臺古釣灣。_!_句  其三
高高百里一屈盤，八十四盤青雲端。_!_句  其四
諸峰居蜀右，夕翠染巴東。_!_句  其五
璇題飛白御毫新，三體瓊章妙入神。特賜禁林爲盛事，只緣明主重名臣。青編輝映輕前古，丹地深嚴隔世塵。金籙禎祥非是寶，玉堂名號此方貞。恩榮誰比烟霄客，文彩長懸日月輪。爲報鼇宮主人道，蓬萊全勝昔時春。_!_伏睹禁林盛事謹賦一章
赫赫威聲震百蠻，昔携筐筥溷谿山。無人爲起文淵問，端的珠還薏苡還。_!_桂林還珠洞
金僊子便是師師，高道寧容世綱羈。浩浩心田龍可擾，飄飄行止鶴應知。塵機擺落超三界，古篆沉研冠一時。莫怪伊余苦珍重，白蓮花社有心期。_!_吟貽宣議大師英上人
鴛鷺行中已著名，頌條暫慰遠民情。道途行去乘軺貴，鄉里過時畫錦榮。鈴閣曉開江月滿，戟枝寒照雪峰明。知君游刃多餘暇，莫忘新詩寄鳳城。_!_送新知永州潘宮贊若沖赴任
旌陽舊山曲，書室構山前。景物塵埃外，軒窗樹石邊。寧惟集儒業，兼恐混神僊。百行家門最，宜當世有賢。_!_題華林書院
漢業中微炎祚衰，四海姦豪竊神器。南陽龍虎方鬭爭，赤伏真人正天位。先生高隠來富春，耕耒青山自如意。一竿漁釣樂幽深，七里溪光弄蒼翠。朝中天子思故人，物色寰中引其類。先生獨步衣羊裘，咳唾浮雲輕富貴。足加帝腹傍無人，星動天文失躔次。卓哉光武真聖君，終使狂奴畢高志。雲臺千尺盡功臣，誰肯回顧釣臺地。_!_釣臺  其一
不會持竿意，由來善一身。何如事天子，就削漢功臣。亂木凋雲際，幽禽散水濱。空餘臺下月，千載屬漁人。_!_釣臺  其二
重名清望徧華夷，恐是神仙不可知。一舉首登龍虎榜，十年身到鳳凰池。廟堂只是無言者，門館長如未貴時。除却洛京居守外，聖朝賢相復書誰。_!_上呂相公
惟有夜來蝴蝶夢，翩翩飛入刺桐花。_!_句
斗懸金印心難動，屏列春山眼暫開。_!_句
昔日南泉親斬却，今朝耶舍示玄徒。而今賣與諸禪客，文契分明要也無。_!_偈
三事天衣兩字師，長安風月更誰知。閑騎劣馬尋碑去，醉卧荒廬出寺遲。辭贍不容誇犬子，興闌兼許吐魚兒。左馮假道來看我，正值嚴冬大雪時。_!_喜宣義大師英公相訪
曾趁東風看幾巡，冒霜開喚滿城人。殘脂剩粉憐猶在，欲向彌陀借小春。_!_題太平興國寺壁
未向漆園爲傲吏，定應明代作徵君。家傳奕世無金玉，樂道經年有典墳。带雨小舟橫別澗，隔花幽犬吠深雲。到頭終爲蒼生起，休戀耕煙楚水濆。_!_過衡山留贈廖融
景致逼神仙，心幽道亦玄。僧閒來出世，松老不知年。放馬眠岩草，移盃酌澗泉。浮名如脫得，終住此雲邊。_!_留題古松
杉松滿寺廊，欄檻倚高岡。郡郭曉雲漠，禪齋春草長。澗青連竹色，山靜带茶香。更有名僧在，茅庵住上方。_!_昇山靈巖寺
數級崔嵬萬木中，最堪影勢似難同。欄桿夜壓江心月，鈴鐸秋摇嶽頂風。重疊畫簷遮世界，稀疏清磬徹虛空。有時問著禪僧路，笑指丹霄去不窮。_!_留題巾山明慶塔院
午橋今得晉公廬，花竹烟雲興有餘。師亮白頭心已足，四登兩府九尚書。_!_致仕後戲贈故人
慎言渾不畏，忍事又何妨。國法須遵守，人非莫舉揚。無私仍克己，直道更和光。此箇如端的，天應降吉祥。_!_自警詩
當時不是不窮奢，民樂昇平少嘆嗟。姚宋未亡妃子在，塵埃那得到中華。_!_華清宮
一百年來烟爨同，衣冠江左慕家風。兒孫歌舞詩書內，鄉黨優游禮讓中。孝弟筠編爭紀錄，門閭天語賜褒崇。莫將六闕方朱氏，葉葉蒸嘗奉始終。_!_豫章胡氏華林書堂
寵深仙署降新牌，御筆親題重俊才。四字千齡懸日月，兩篇三體琢瓊環。登科郄桂皆同樹，入室丘門盡仰回。寓直靜封芝檢去，密宣榮對玉泉來。職清望峻人稀見，地貴扃嚴畫罕開。多幸謬持黄閣柄，烟霄時得遂游陪。_!_御書飛白玉堂之署三體宸章併宣禁苑睹茲盛事輒動斐然
有花無酒頭慵舉，有酒無花眼倦開。好是西園無事日，洛陽花酒一齊來。_!_答西京留守惠花酒
五花密布生門出，三令重宣夙將聽。劃地豈能容賊窟，指天不許見妖星。醪投漢水期分飲，石削巴丘待勒銘。洗盡甲兵安草木，君山依舊望中青。_!_石將軍南征賦贈
日耕雲耨雜芝田，洞府遊多隠奉仙。聳秀萬尋連翠嶠，澄明一派接靈泉。鳳書昔降幽居側，鶴駕曾朝瑞日邊。四海高名誰可並，赤松黄石好齊眉。_!_贈賀蘭棲真
我昔初機學道迷，萬水千山覓見知。明今辨古終難會，直說無心轉更疑。蒙師點出秦時鏡，照見父母未生時。如今覺了何所得，夜放烏雞带雪飛。_!_偈
撒手那邊千聖外，祖堂少室長根芽。鷺倚雪巢猶自可，更看白馬入蘆花。_!_偈
夜半鳥雞抱鵠卵，天明起來生老鸛。鶴毛鷹觜鷺鸞身，却共烏鴉爲侶伴。高入煙霄，低飛柳岸。向晚歸來子細看，依稀恰似雲中雁。_!_偈
楊廣山頭草，憑君待價焞。異苗翻茂處，深密固靈根。_!_寄浮山遠禪師
吾年八十五，修因至於此。問我歸何處，頂相終難睹。_!_寄侍郎五曙偈
贏鶴老猿啼谷韻，瘦松寒竹鎖青烟。_!_句  其一
大洋海底紅塵起，須彌頂上水橫流。_!_句  其二
白雲覆青山，青山頂不露。_!_句  其三
寶殿無人不侍立，不種梧桐免鳳來。_!_句  其四
白牛吐雪彩，黑馬上烏雞。_!_句  其五
昔歲高名動九重，衡山別後碧雲空。紫袍親受龍墀上，白足頻登虎殿中。小篆每輕秦相法，隸書猶鄙晉臣功。多才多藝如師少，當世羣賢盡響風。_!_奉贈宣義大師英公
家寄碧湘濱。_!_句
振錫詣華京，頻頻答龍靈。玉階前見佛，金口內開經。論道窮綱賾，深玄極杳冥。褒崇恩爛熳，教化語丁寧。傳作心中印，鎸爲坐右銘。雲飛來北闕，鶴夢去東冥。鼓棹辭梁苑，揚帆過洞庭。到山開御札，鸞鳳滿巖扃。_!_送僧歸護國寺  其一
巋然傍勢浙江東，不羨金庭第一峰。法境常清五十里，妙蓮今現幾千重。清凉解洗枝頭露，變現能飛鉢底龍。平日舊遊今復到，蒼崖邃谷抱長松。_!_送僧歸護國寺  其二
美璞未成終是寶，精鋼寧折不爲鉤。_!_句  其一
文章換桂一枝秀，清白傳家兩弟貧。_!_句  其二
密葉高叢擁萬枝，女仙成隊綠雲隨。_!_句  其一
掩戶閑欹枕。_!_句  其二
欲掛衣冠神武門，先尋水竹渭南村。却將舊斬樓蘭劍，買得黄牛教子孫。_!_題關右寺壁
惡人須用大枷枷。_!_句
撲落非他物，縱橫不是塵。山河及大地，全露法王身。_!_聞墮薪有省作偈
僧中何事最聞名，筆札高奇是夢英。十八家書垂墨妙，一千年聖遇文明。未將六籍重刊石，已駕三車到化城。此日勞師相枉訪，豁然抱慰平生。_!_喜英公大師相訪
蕙時芳夕九回腸，斂袂東窗待曉光。秦嶺樹高迷隴塞，楚天雲淡隔瀟湘。病餘公斡情多詠，秋晚安仁鬢足霜。休道鮫人落珠淚，微波還擬託陳王。_!_代意
高宴柏梁詞可仰，橫汾簫鼓樂難窮。已教丞相開東閣，猶使將軍誤北戎。灑淚甘泉還有恨，祈年仙館惜成空。誰知辛苦回中道，共盡千齡五柞宮。_!_漢武
聖朝文物古難過，何事寒門寵遇多。父向石渠新拜職，子從金殿又登科。須教枚馬暫蹤跡，堪笑巢由隠薜蘿。報國報君何所有，一心待欲枕長戈。_!_夢中詩
沙井地多異，華林景最幽。溪聲常到枕，山色正含秋。樹密苔封徑，庭虛月滿樓。清癯光累世，高義集名流。孝弟家風貴，兒孫學業優。皇恩特表重，朝達咏扁留。精溢千鐘祿，榮過萬戶侯。宦途慚未息，何日遂經遊。_!_題義門胡氏華林書院
小艇閑撐處，湖天景物微。春波無限綠，白鳥自由飛。落日孤汀遠，輕煙古寺稀。時携一壺酒，戀到晚凉歸。_!_杭州望湖樓
杉松倒澗雪霜乾，屋壁麝煤風雨寒。我亦平生有書癖，一回入寺一回看。_!_題洛陽寺壁
老情詩思關何處，渾是湘南水岸頭。殘白晚雲歸嶽麓，濃香秋菊滿汀洲。靜尋綠徑煎茶寺，徧上紅牆賣酒樓。西洛分臺素拘檢，繡衣不得等閑遊。_!_懷湘南舊游寄起居劉學士
微動風枝生麗態，半開檀口露濃香。秦時避世宮娥老，舊日顔容舊日妝。_!_題洛陽觀音院牡丹  其一
花譜名將第一論，洛中最是此花繁。不當更道木芍藥，枝上恐傷妃子魂。_!_題洛陽觀音院牡丹  其二
龍門雙闕湧雲煙，雪未飛花雁下前。徹底清流照車馬，分臺御史過伊川。_!_題菩提寺
常思羽衣人，宅此巖崖傍。□□通大道，玄關掩中黄。古朴宮殿□，偃亞松桂香。洞戶漏夕月，木罅生□陽。疊齒上層巔，露井連曲房。斷壁廣橫幕，矗石排吟□。蟄痕燕穴空，乳溜虬鱗張。清泉弄春□，靈草經冬芳。自笑老倒容，誰□刀圭霜。金版佩上籍，玉音歌洞章。□□夜森立，絳節朝飛揚。咫尺仙路高，喧囂機世忙。浮埃走車馬，奔迸多事場。真地擁烟霞，根本無爲鄉。不到久歎息，一來徒悲傷。但聽鏗華鐘，所得心耳凉。_!_澹山巖
春風夜急銅龍漏，淡月半斜金井闌。已覺亞枝花露重，宿鶑猶睡怯餘寒。_!_直宿
著衣香重海棠風，人在瀛洲御苑東。將對赤墀班未定，井斡樓角且先紅。_!_早朝
玉簫峰下仙君宅，一樹岩花幾百春。當日會稽王內史，如何不見竹間人。_!_白鶴山
紫殿謁宸極，赤城歸舊山。氣清玄鶴下，語淡白雲閒。路入翠微外，巖栖瀑布間。何當一携手，相與語靈關。_!_送張無夢歸天台
永懷閒訪道，斗上上仙居。瀑水磬聲外，桂花林影疏。山名孫綽賦，觀額葛玄書。已負秋來約，誅茅興有餘。_!_福聖觀
閒情閒憶事如空，靜讀離騷向郡中。冠劍老年傷遠別，關訶夜月許相同。晚花天氣孤莊雨，流水人間小閣風。行樂及時聊强飲，不須嫌作白頭翁。_!_郡齋偶書寄同院彭城學士兼簡兵部同年采覽
賢哲道相扶，經綸本近侍。風雲如有會，霄漢寧無志。月窟桂抱林，粉闈丹漆地。一何華給束，而謂浮名遂。堆積圖史書，朝昏鉛槧事。登瀛才力劣，對問神魂愧。步驟古人蹤，含虛郡子器。獻言既無狀，出守連移次。持憲懷真剛，退藏生寤寐。欲邀丘壑老，靜坐樵魚帥。顥氣留丹田，尺宅分品位。寥寥洞府境，落落煙霞意。金簡題上青，與茲塵土異。_!_奉酬楊少監見寄退居遣興之什
粉闈丹地白頭深，書殿分廊寓直人。不怕花枝驚老眼，可無詩句送殘春。因嗟紅影隨風去，猶爲青叢遶檻頻。更把華燈照深夜，一年情味隔音塵。_!_春盡偶書七言四韻奉承采覽
巖巖仙都山，肅肅黄帝宮。巨石臨廣澤，千仞凌高穹。肇當融結初，全得造化功。深可蟠厚壤，峭疑接冥鴻。雲軿去路存，丹鼎遺跡空。抽潤草心碧，敷香蓮葉紅。升龍扳矯矯，飛鳳鳴噰噰。而我集仙署，嘗比瀛洲雄。星移婺女間，鳳駕析木東。到覺毛骨爽，坐如羽翼沖。萬事皆氛埃，一氣歸鴻濛。遐哉上聖道，貌與元化同。金簡奠至誠，玉書銘代工。功成解冠劍，棲息期此中。_!_題仙都山
往歲瀟湘一相見，詩成野逸筆狂顛。近聞歸住長安寺，松老書窗又歲年。_!_寄英公大師
爲郡同卧理，民情識我情。三秋得公事，一月遶山行。砥柱全拋險，黄河日接平。周遭到垣曲，尊大近神京。借助林鹽潤，增饒國計成。虞州訪遺跡，吳坂念長鳴。董澤蒲侵綠，巫咸水傍清。人懷絳縣老，地嘆夏臺傾。下馬聽泉發，登原待月生。盤桓讀碑版，扶持立刀兵。晚靄聞鐘斷，微陽喜雨晴。峭空崖背落，斗截嶺西橫。仙恐臨王屋，高疑見析城。去車知軌轍，連畝有農耕。彩錯翻朝旆，錚鏦擊夜鉦。鑿開青石壁，填貯白雲坑。舊幕憐才俊，嘉言許道亨。何當議險阻，始信說分明。不倦共廉使，常存濟物誠。計時聊就筆，千古愧題名。_!_開垣曲山路成
山繞華林氣象和，此心猶恨未相過。門閭世表曾顔德，榜帖人登晁董科。春暖花開飄几硯，晚歸雲影在松蘿。公卿無限新詩什，雅詠悠然地益□。_!_題義門胡氏華林書院
山程授館聞鴻夜，水國還家欲雪天。_!_句  其一
漲煙春氣重，貯月夜痕深。_!_句  其二
故宮芳草在，往事暮江流。_!_句  其三
頻年水國飫鮭魚。_!_句  其四
睛山雲罨畫，孤嶼水含稜。_!_句  其五
按部先春鳳林野，寫懷空望鹿門山。_!_句  其六
馬家公子好樓臺，鑿破青山碧沼開。啼鳥不知人事變，數聲猶傍水邊來。_!_文昭園聞提壺有感
昔作儒生謁貢闈，今提相印出黄扉。九重鵷鷺醉中別，萬里煙霄達了歸。鄰叟盡垂新鶴髮，故人猶著舊麻衣。洛陽謾道多才子，自嘆遭逢我稀。_!_尹洛日作
八灘風急浪花飛，手把漁竿傍釣磯。自是釣頭香餌別，此心終待得魚歸。_!_讀書龍門山土室作
溝中流水已成塵，溝畔荒凉起暮雲。大抵關河須一統，可能天地更平分。烟橫綠野山空在，樹倚高原日漸曛。方憑征鞍思往事，數聲風笛馬前聞。_!_行經鴻溝
南沂西泗繞晴霞，北岱東蒙擁翠華。萬里冠裳王者會，千年鄒魯聖人家。高林蔽日無巢鳥，古碣埋雲半吐花。瞻望宮牆空佝僂，敢從滄海問津涯。_!_題闕里
八月寒濤濺碧空，片帆悠颺信秋風。探珠直待驪龍睡，莫遣迷津浩渺中。_!_岳陽樓望洞庭
怪得池塘春水滿，夜來風雨起南山。_!_句  其一
挑盡寒燈夢不成。_!_句  其二
撥盡寒爐一夜灰。_!_句  其三
王霸興亡劫幾塵，鴻溝依舊鎖寒雲。不將帝業追三代，祇把河山割半分。故壘已隨流水盡，歸鴉空带夕陽曛。西風立馬頻回首，那忍猿聲隔岸聞。_!_鴻溝和呂聖功韻
忍把浮名賣却閑，門前流水對青山。青山不語人無事，門外風花任往還。_!_贈張詠
寒蛬入夜忙催織，戴勝春深苦勸耕。人若無心濟天下，不知蟲鳥有何情。_!_題壁
秋光都似宦情薄，山色不如歸興濃。_!_句
四窗滅盡讀書燈，窗外唯聞步鐸聲。辜負江山好明月，閑來此地趁虛名。_!_和張乖崖
蜀國富且庶，風俗矜浮薄。奢僭極珠貝，狂佚務娛樂。虹橋吐飛泉，煙柳閉朱閣。燭影逐星沈，歌聲和月落。鬭雞破百萬，呼盧縱大噱。遊女白玉璫，驕馬黄金絡。酒肆夜不扃，花市春慚怍。禾稼暮雲連，紈繡淑氣錯。熙熙三十年，光景倏如昨。天道本害盈，侈極禍必作。當時布政者，岡思救民瘼。不能宣淳化，移風復儉約。情性非方直，多爲聲色著。從欲竊虛譽，隨性縱貪攫。蠶食生靈肌，作威恣暴虐。佞岡天子聽，所利唯剝削。一方仇恨興，千里攘臂躍。火氣烘寒空，雪彩揮蓮鍔。無人能却敵，何暇施擊柝。害物黜貨輩，皆爲白刃爍。瓦礫積臺榭，荆棘迷城郭。里第鎖苔蕪，庭軒喧燕雀。斗粟金帛市，束蒭羅綺博。悲夫驕奢民，不能飽葵藿。朝廷命元戎，帥師盪兇惡。虎旅一以至，梟巢一何弱。燎毛焰晶熒，破竹鋒熠爚。兵驕不可戢，殺人如戲謔。悼耄皆麗誅，玉石何所度。朱能翦强暴，爭先謀剽掠。良民生計空，賒死心隕穫。四野搆豺狼，五畝孰耕鑿。出師不以律，餘孽何由却。鄙夫熾蜂蠆，寡術能籠絡。邊陲未肅清，胡顔食天爵。世方尚奔競，誰復振謇諤。黄屋遠萬里，九重高寥廓。時稱多英雄，才豈無衛霍。近聞命良臣，拭目觀奇略。_!_悼蜀四十韻
大化不自言，委之在英才。玄門非有閉，苦學當自開。世上百代名，莫遣寒如灰。晨雞固自勉，男子胡爲哉。胸中一片地，無使容纖埃。海鷗尚可狎，人世何嫌猜。勤慎君子職，顔閔如瓊瑰。剋薄小人事，斯輩真可哀。放蕩功不遂，滿盈身亦災。將心須內疚，禍福本無媒。_!_勸學
悠悠世事稱無窮，千靈萬象生虛空。活人性命由百穀，還須著意在耕農。自有奸民逃禁律，農夫倍費耕田力。青巾短褐皮膚乾，不避霜風與毒日。暮即耕兮朝即耘，東坻南壠無閑人。春秋生成一百倍，天下三分二分貧。天意昭昭憐下土，英賢比跡生寰宇。懲奸濟美號長材，來救黎元暗中苦。我聞愍農之要簡而平，先銷坐食防兼并。更禁貪官與豪吏，愍農之道方始行。_!_愍農
綠流北面桃花中，書齋閑鎖塵蒙籠。紗窗挂戶明月空，階前草深鳴細蟲。千書閟久陰生蠹，治世之文欲無緒。彫梁語燕不復歸，華池皓鶴先飛去。我來憩駕吟青春，呼奴嘯匠連揮斤。一日整庭戶，二日芟荆榛。薙草留蕙若，掃逕連松筠。千花萬木似得意，幽香細韻來相親。衆口藉藉道，一以如初新。伊余世上耽書客，古今萬事羅胸臆。運海摶風當振翼，任是青天更高碧。_!_緝書齋
東風習習吹庭樹，知道春權移日馭。青紅獨解露春心，凝冷無言避春去。大有閒階白日長，清詞麗句祝春皇。春皇不肯論功烈，惟有年年君道昌。_!_陽春曲
春日遲遲輾空碧，綠楊紅杏描春色。人生年少不再來，莫把青春枉拋擲。思之可不令人驚，中有萬恨千愁并。今日就花始暢飲，座中行客酸離情。我欲爲君舞長劍，劍歌苦悲人苦厭。我欲爲君彈瑶琴，淳風死去無回心。不如轉海爲飲花爲幄，贏取青春片時樂。明朝匹馬嘶春風，洛陽花發臙脂紅。車馳馬走狂似沸，家家帳幕臨晴空。天子盛明君正少，勿恨功名苦不早。富貴有時來，偷閒强歡笑。莫與離憂賈生老。_!_勸酒惜別
我本高陽徒，平生意氣凌清虛。詞鋒即日未見試，壯年束手來窮途。蛟龍豈是池中物，風雨不夾狂不得。五都年少莫相猜，鸞鳳雞犬非朋儕。志士抱全節，愚下焉復知。寧作鸞鳳饑，不爲雞犬肥。君不見淮陰漢將未逢時，市人頗解相輕欺。又不聞宣尼孜孜救亂治，厄宋圍陳亦何已。往者尚有然，余生勿多恥。休誇捷給饒聲光，莫以柔滑勝剛方。我愛前賢似松柏，肯隨秋草凋寒霜。道在康民致堯禹，豈要常徒論可否。興來轉脚上青雲，何必贏馿苦相侮。_!_解嘲
我聞丹山之鳳非有八翼四足兮，又何羽毛之稱奇。蓋仁於不殺，義於知時。既信厚於動止，而淳音其用希，是以衆鳥樂而從之。吾疾夫世之小人兮，曾不知仁義之所爲。幫卷耳蹙頸背而疾走兮，吾鳳之師。_!_師鳳謠
天昏昏，月娟娟，驚棲之烏伊啞而翩翾。豈非海寒天風惡，扶桑半折枝巢落。又非鵰鶚之不仁，鄧林何苦難容身。吁嚱哉，雛雛弄翼出蓬蒿，欲就鸞凰高壘巢。安巢待何時，平林容低枝。低枝苦賤良可越，却厭爭飛笑鵜鴂。星稀夜寒啼轉多，恐作枝間斷腸血。人生功名難與期，聽之永夜生憂思。援琴欲理驚棲曲，調苦聲悲不相續。_!_驚棲曲
天地有至私，劉生與英氣。學必摘其真，文能取諸類。叫回堯舜天，聒破周孔耳。通寒不我知，要在歡生意。居危不苟全，憑艱立忠義。歸國有賢名，天子聞之喜。倒海塞橫流，掀天建高議。冒死雪忠臣，讜言警貴侍。四海多壯夫，望風毛骨起。如今竟陵城，榷司茶菽利。鶴情終是孤，仁性困亦至。勞勞憂衆民，咄咄駡貪吏。方期與叫閽，此實不可棄。如何不自持，稍負纖人累。酣歌引酒徒，亂入垂楊市。狂來拔劍舞，踏破青苔地。羣口咤若奇，我心憂爾碎。請料高陽徒，何如東山器。請料酒仙人，何如留侯志。去矣劉跋江，深心自爲計。_!_贈劉吉
聖皇憂越人，與之求良牧。矗侯簡帝心，受詔荒東服。再拜陳苦詞，臣生非碌碌。未得滅匈奴，雖榮亦爲辱。戎醜方款盟，宸恩倦兵黷。難展窮北威，遂作東南福。況有重慎資，足致奸巢覆。況有明恕懷，可使夷人伏。行歌烟靄空，坐嘯江山綠。無憂報政遲，只怕徵還速。他日遺遠書，幸勿忘蘭菊。_!_送韓使君赴任越州十一韻
郊亭欲別時，霜葉翻空日。男兒志在乘長風，去便離憂慘顔色。鏌鋣煌煌對尊酒，醉舞不成空握手。恥唱悠悠易水歌，羞折絲絲關外柳。我欲爲君操峻節，研清詞，古來賢聖同驅馳。連城白璧不足道，濟時才略爲藩籬。一以答惠貺，再欲酬心知。從今明月夜，應有遠相思。_!_留別博州推官楊丹
天門高兮未我揭，驅馬淮西阻風雪。高陽狂客夜敲門，清談大笑傾金尊。一飲使君樓，騰騰醉未休。再約娛賓曲，歌舞喧耳目。宛若是子之哲兮，精神多崛奇。穆矣簪纓之後兮，動止饒令儀。繁花不染君子道，大鵬自有飛鳴時。何顧我之彌彌，不可無言而辭。_!_淮西敘別
天教明道知經綸，只在尊君兼庇民。鶴板未徵身且賤，輕車素珮遊紅塵。飄飄颻颻齊與魯，半醉半醒陳復楚。夜倚西風拔劍舞，拔劍舞，擊劍歌，青雲路遥心奈何。_!_淮西有答
昔同白日昇穹碧，還同水國司民籍。三年不見頻寄書，兩月相過忘行役。桃花江上雪霏霏，黄鶴樓中風力微。幽勝逼人魂欲飛，此時不醉無與歸。人間美事應有主，別馬蹄霑邊塞土。南樓一望心凄迷，昨夜疏簷滴寒雨。休誇筆力敺真風，勿憶雲山千萬重。但偶西風一行雁，殺青相問莫辭慵。_!_寄晁同年
綠楊陰映長楸道，桃杏初花紅影小。手扶大白口談天，得意相歡不知老。一從召入金馬門，三載長纓事邊徼。幾欲含毫寄別離，悠悠亂思如芳草。_!_寄程說傅逸人
人之相知須知心，心通道氣情轉深。凌山跨陸不道遠，躡屩佩劍來相尋。感君見我開口笑，把臂要我談王道。幾度微言似愜心，投杯著地推案叫。此事置之無復言，且須舉樂催金船。人生通塞未可保，莫將閒事縈心田。興盡忽告去，挑燈夜如何。彈琴起雙舞，拍手聊長歌。我輩本無流俗態，不教離恨上眉多。_!_與進士宋嚴話別
聶堯懷抱何翹然，遊心聖道三十年。智泉湍激橫碧海，文山奇崛凌青天。神充氣溢眸子好，常談盡是經綸道。早求入用活蒼黔，莫向塵中虛自老。_!_贈聶堯
皇風浩蕩吹天地，天下英髦連鳳起。海鵬一飛一萬里，三尺微風何足謂。_!_酬所知
才雄揚子雲，古稱蜀川秀。千載遺英聲，三賢繼其後。文章積學成，孝友亦天授。遠郡得充庭，期將免固陋。_!_送張及三人赴舉
種蕭芳蘭中，蕭生蘭亦瘁。它日秋風來，蕭蘭一齊敗。自古賢者心，所憂在民泰。不復夢周公，中夜獨慷慨。_!_蕭蘭
茫茫六合生萬靈，周公孔子留賢名。伊余志尚未著調，秋風拔劍東門行。金龜典酒知是誰，逢君使我抬雙眉。眼前萬事不足問，要須醉倒高陽池。_!_東門行
白駒如龍兮逶而迤，紅韁未絆兮天之涯。秋風萬里思鄉時，傷離羣兮嘶復悲。_!_白駒謠
皇天詔龍司下土，穀苗乾死天未雨。如何不念蒼生苦，村落𣀃𣀃椎旱鼓。_!_憫旱
古人死恨爲交難，交心不移誠可歡。須知闇水生波瀾，壯夫一欲摧心肝。_!_結交
過與夜光不肯要，捉得泥丸弄到老。因嗟蜀望無胸懷，至今號作思歸鳥。_!_祛惑
不敢指天象，象中皆有神。不敢說人事，謾致奸邪嗔。豈若內酣飲，兀然陶吾真。吾真小不見，吾真大無倫。真苟無所適，亦免招悲辛。堪笑古人愚，刺轢徒殞身。_!_酣飲
春遊千萬家，美女顔如花。三三兩兩映花立，飄颻盡似乘烟霞。我身豈比浮遊輩，蜀地重來治凋瘵。見人非理即傷嗟，見人歡樂生慈愛。花間歌管媚春陽，花外行人欲斷腸。更覺花心妒蘭麝，風來繞郭聞輕香。昔賢孜孜戒驕蕩，猖狂不是風流樣。但使家肥存禮讓，歲歲春光好遊賞。_!_二月二日遊寶曆寺馬上作
後園花開紅滿枝，太守倦遊紅不知。看花小吏報花信，太守茫然心忽悲。頭上光陰瞥爾過，昨日少年今老大。見說花間舞蝶狂，翻飛更著遊蜂和。_!_書園吏申花開榜子
胡中不識春時節，門外春迴花未發。奴家聞道漢宮春，遥望南天拜新月。拜新月，攢雙眉。別部胡茄聲亦悲，低頭自歎胡無知。_!_孟孟詞
天教傳百花，摶作小英明如花。住近桃花坊北面，門庭掩映如仙家。美人宜稱言不得，龍腦熏衣香入骨。維揚軟縠如雲英，毫郡輕紗若蟬翼。我疑天上婺女星之精，偷入筵中名小英。又疑王母侍兒初失意，謫向人間爲飲妓。不然何得膚如紅玉初碾成，眼似秋波雙臉橫。舞態因風欲飛去，歌聲遏雲長且清。有時歌罷下香砌，幾人魂魄遥相驚。人看小英心不足，我看小英心本足。爲我高歌送一杯，我今贈爾新翻曲。_!_筵上贈小英
高榭臨公宅，凭軒萬木秋。亂雲橫島嶼，鳴雁下汀州。到此欲長醉，何門銷舊愁。若爲陶靖節，容易賦歸休。_!_登崇陽縣北峰亭
萬象盤迴處，年來此創亭。喧闐當邑地，清絕倚禪扃。砌迥波流碧，空凉洞壑青。人家晴渡口，漁釣暖沙汀。岸竹風成韻，皋禽曉曬翎。栽花多是藥，題壁半書經。遠客憑銷恨，高僧與勒銘。掃苔朝復暮，閑日醉還醒。不可窮吟思，將須列畫屏。浮虛莫輕賞，美美獨丁寧。_!_登崇陽縣美美亭
才薄難勝任，空銷懶惰情。公堂羣吏散，苔地亂蛩聲。隔歲鄉書絕，新寒酒病生。方今聖明代，不敢話辭榮。_!_縣齋秋夕
重重軒檻與雲平，一度登臨萬想生。黄鶴信稀烟樹老，碧魂亂晚風清。何年紫陌紅塵息，終日空江白浪聲。莫道安邦是高致，此身終約到蓬瀛。_!_登黄鶴樓
貂褐久從戎，因令筆硯慵。梳中見白髮，枕上憶孤峰。風動沙昏畫，寒多雪折松。此心無與問，長願酒盈鐘。_!_新秦遣懷
莫問戎庭苦，高欄是夕攀。時清官事少，邊靜戍人閒。雉堞臨寒水，穹廬倚亂山。皇恩正無外，不擬更移關。_!_登麟州城樓
久負嵩雲約，年來半白頭。風驚落葉夕，雨滴戍城秋。調古將誰合，心狂謾自愁。遲迴不能寐，重起凭危樓。_!_郡齋秋夕
聞說懷經濟，乘閒過隠廬。話言殊不逆，交分合何如。道愧將時背，心非與世疏。凄凄重惜別，蟬噪古槐初。_!_鄴中留別平仲
綠楊陰裏卓旌旃，一曲離歌獨泫然。顧我無才狂似鹿，羨君清節直如弦。錦城冠難初平日，帝里春和入謁天。好竭忠誠佐真主，莫教尋佞苦妨賢。_!_至道乙未蜀中送人東歸
官職過身鬢已衰，傍人應訝退休遲。從來蜀地稱難制，此是君恩豈合違。兵火因由難即問，郡城牢落不勝悲。無煩苦意思諸葛，只可頒條使衆知。_!_再任蜀川感懷
英賢去世世同悲，管葛才能更比誰。心盡西山離隠後，名喧深殿受恩時。謀猷不枉稱人傑，精審真堪作吏師。漫就高原向東哭，路長天遠豈能知。_!_蜀中傷陳恕左丞
鷗鷺憐疏野，朝昏繞戶飛。有誰知此意，獨立對斜暉。落葉堆荒徑，澄泉照白衣。聖郡方急善，應好下魚磯。_!_寄傅逸人
每憶家園樂，當年枉用心。翻身期濟物，明代已腰金。守道知無取，防奸似不任。休今得休去，誰肯羨爲霖。_!_每憶家園樂蜀中寄傅逸人  其一
每憶家園樂，名賢共里閭。劇談祛夜瘧，幽夢得鄉書。漸長性情懶，隔年音信疏。終嫌累高節，不得薦相如。_!_每憶家園樂蜀中寄傅逸人  其二
不求灼灼不卑垂，自愛先賢力自爲。德行舊多鄉曲譽，文章新受聖皇知。辭親西國春方好，去路千峰鶴亦隨。若到縣封修政術，漢南良牧是元龜。_!_送張及之任穀城
公餘長閉目，只是老心情。聞道尋山去，連忙出戶迎。好峰須到頂，靈跡要知名。迴日從容說，余將少解酲。_!_送趙寺丞罷秩遊青城山
傍人往往羨清途，野逸情懷亦自扶。官舍四邊多種竹，潮溝一面近生蘆。病嫌見客低徊甚，老覺臨官氣味麤。不信浮名是身累，有時閒撚白髭鬚。_!_金陵郡齋述懷
老去慵仍甚，榮名舊日疏。又因經歲病，不答故人書。閉閤僧歸後，看山吏散初。何因問心跡，之子最相於。_!_郡齋書情寄仙遊張及
聖恩重疊念龍鐘，新賜淮陽地望崇。纔有筋骸堪策杖，更無情緒可憂公。日思舊隠歸何計，或問前程笑指空。昨日凭高向西望，滿川烟樹雨濛濛。_!_淮陽書懷寄朝中親舊
蜀中春艷世間殊，比竝陳園恐未如。數里花光浮暖日，六街塵浄見香車。翻空雅樂催歡處，入格新詩上板初。方信承平無一事，淮陽閒殺老尚書。_!_遊趙氏西園
東南雲物異，端正産賢人。才大可高古，名雄始入秦。文江橫舫檝，藝圃剗荆榛。民事憂偏切，金門老更親。天教任孤直，帝亦賞清貧。功業榮書史，銓題洽縉紳。苦聞辭祿綬，遠擬訪仙真。却顧希顔者，遲留塞草春。_!_上楊大諫
當年心計此心知，忽忽逢人亦自疑。枉是憂公生白髮，有何長略謝清時。林僧已怪抽身晚，朝侶猶嫌到闕遲。多喜通規識幽抱，路遥無處寄相思。_!_寄田錫舍人
宦途聲稱舊便蕃，朝列皆推比竝難。受任已過唐刺史，結銜猶是漢郎官。遥知萬井嗟何暮，酷愛諸峰病亦看。老大情懷更多感，相思重疊倚危欄。_!_寄潭州劉郎中
周衰風雅言爲，詩匠著禪衣。身世閒雲片，烟霞共鶴歸。引泉凉月動，掃徑落花飛。自信干時拙，終求對掩扉。_!_寄柏閣宗涓上人
閒愁休問意休疑，此事關身合再思。心靜易求長世法，氣狂難與少年時。新編到底將何用，舊好如今更有誰。猶憶公堂秋會否，繞窗寒竹夜風吹。_!_寄郝太沖
公身多不定，何路慰飄離。莫以微言合，苦將幽思悲。山程朝醉少，雪屋夜眠遲。即問逢春約，芳菲折贈誰。_!_送別蘇寺丞
龍鐘塵滿衣，特特叩柴扉。暫慰經年別，人驚千里歸。山川秋末後，風雪雁來稀。莫便長休去，明時待發揮。_!_送別祝隠士
逢山長欲便辭榮，見說天台益自驚。絕頂要歸終久住，此時無計伴師行。囊携鼎藥身難老，路接仙橋眼更明。莫笑宦途滋味薄，五湖曾有片帆輕。_!_送馬道人歸天台
慈親別幾時，又作北遊期。萬馬方征虜，單車欲訪誰。遠身孤劍共，幽抱素琴知。應渡黄河夕，波濤驚夢思。_!_送人北遊
客亭楊柳葉初殘，歌咽秋空慘別顔。吟愛好峰歸越路，醉衝寒雨出秦關。烟蘿庭戶重栖倚，漁浦人家舊往還。縱使功名無分得，免教心在怨尤間。_!_歸越東舊隠留別秦中知己
當年辭聘幣，高卧魯郊西。道與常流別，名將往哲齊。細蟲喧四壁，芳草暗前蹊。猶有談玄叟，時時一杖藜。_!_送祝隠者
西洛繁華外，幽奇二隠同。喧卑不主耳，賢達許高風。宮水當門落，僧園舊徑通。看書悲往事，坐石嘯晴空。世界搜吟內，山川曠望中。憂人過憂己，豈是卧雲翁。_!_贈孫曹二生
久客倦驚魂，田居乞塹安。義寧忘力學，貧要奉親歡。枕外河聲老，門前野色寬。支流狂繞砌，叢葦品當欄。書葉招鄰彥，扶筇話肺肝。吟懷難契遇，醉語動辛酸。隠几歲時變，凭軒雷雨殘。致君須有分，會此擲魚竿。_!_郊居會傅逸人
分到知心死不輕，幾年曾是愴離情。微風吹雨雁初下，落葉滿階蟲正鳴。時靜苦嫌論劍略，簟凉頻喜轉琴聲。從來共約雲泉老，肯向人間占好名。_!_再會傳逸人
少年名節動人羣，避俗深居積水濆。幾爲典衣留遠客，半來欹枕看閒雲。門連酒舍青苔滑，路近沙汀白鳥分。誰道無心活黎庶，數篇新製詠南薰。_!_貽傅逸人
年來流水壞平田，客徑窮愁自可憐。汀葦亂摇寒夜雨，沙鷗閒弄夕陽天。狂嫌濁酒難成醉，冷笑清詩不直錢。碧落故人知我否，幾回相憶上漁船。_!_郊居寄朝中知己
昔年吟社偶通鄰，常貴高風入格真。名好已期天共歇，性孤翻與世無親。梁園醉別花燒眼，楚寺秋歸鶴伴身。從此幽懷不能說，五湖烟月二京塵。_!_懷張白逸人
舊徑莓苔合，兒童獨閉門。踏霜歸遠店，凉月照空尊。雁響蒹葭浦，風驚橘柚村。知音在何處，凝寂欲銷魂。_!_訪有不遇
白日不塹住，催春去忽賒。頻須傾綠蟻，未忍掃殘花。漸恐凋雙鬢，堪驚遠別家。歌臺重一望，烟柳數行斜。_!_和人惜春
句好如天設，看來字字精。功夫能到此，心意可知清。已得風雅正，任從時士輕。何當較才用，期與二南并。_!_酬宗人殿院見示詩集
每憶眠雲處，當簷列翠屏。有時聊極目，盡日坐忘形。去此心惟苦，懸圖恨忽醒。數峰秋欲活，虛籟夜重聽。地鎮三吳遠，天連萬古青。幾人曾得道，是草即通靈。松鶴閒窺鼎，龕僧闇誦經。終須卜長往，迴首謝明庭。_!_依韻答人九華山圖
城上江亭簇暮烟，城根老樹浸江瀾。何人臨靜夜歌罷，獨客凭高秋興寬。直下路通諸國遠，偏東山隔半溪寒。漁翁似會清吟意，笑逐江鷗過淺灘。_!_和人登朗州江亭
團團休復頌齊紈，蕉葉精新舉世傳。更愛四明來處異，可量三伏用時便。已無酷暑侵肌骨，肯放青蠅觸几筵。因藉仁風慰黎庶，寧知不及古人賢。_!_答人惠四明山蕉葉扇
移文休誚客衣塵，欲去終慚未了身。一夕亂蛩驚別恨，滿階紅葉愴吟神。東周住久知音少，白社拋來舊業貧。猶喜陶潛繞籬菊，带霜開得數枝新。_!_旅懷
風塵籍籍伴窮迷，旋賃高齋洛水西。綠樹不知遊子恨，夕陽閒引杜鵑啼。苔侵舊徑來人絕，花滿南軒翠竹低。自笑詩書冷無味，抱琴階下草萋萋。_!_洛中寓居
世情多與道相違，偶忽公閒便息機。貪競已從心下絕，愛憎還覺眼中稀。時文鍊漉教歸正，聖易參研盡入微。本要資身兼報國，安知四十九年非。_!_公暇偶作
風帆江上往來頻，漁叟應多笑此身。自愧無才酬聖澤，已甘行樂負青春。疲贏未復空忘味，綱緒難條欲問津。更擬傾盃祝天地，世間不用長奸人。_!_舟行感懷
昔賢勞苦爲憂官，我自無才欲忘餐。鳴棹幾程灘勢惡，宿亭一夜雨聲寒。山連古洞蠻烟合，地落秋畬楚俗歡。雖指公餘便東下，好峰猶得捲簾看。_!_舟次辰陽
一從仙去失仙源，樹老臺荒又幾番。塵世莫嗟無分到，星壇空自有名存。竹邊風建秋醒眼，花底泉香夜斷魂。多少尋真舊題處，我來重與拂苔痕。_!_遊桃源觀
仙山初指眼初明，倚棹因妨半日程。雲裏未忘尋去路，世間爭合有浮名。巖空闇老松千尺，天靜時聞鶴一聲。更謝暮霞憐惜別，滿坡紅影照崢嶸。_!_舟中晚望桃源山
落花時節掩關初，請絕江城舊酒徒。滿屋烟霞春睡足，一溪風雨夜燈孤。易中有象閑消息，身外無求免歎吁。多謝巖僧頻見訪，欲迴流水又踟躕。_!_幽居
儒術精窮久，風塵鬢欲衰。知音豈易得，搔首獨何爲。寓舍思親處，秋原墜葉時。樂天吟更苦，笑殺五陵兒。_!_旅懷
何人移置向何年，牢落空庭見斷頑。竹外松間滋澹竚，土昏苔染更斕斑。貪憐翫月名偏好，莫問朝天信不還。閒醉閒吟聊自得，漸無魂夢憶歸山。_!_吳宮石四正題曰醉石、曬藥石、翫月臺、朝天壇
人世貪名豈是閒，幾回思算幾凄然。故鄉路遠不得信，寒月夜來還復圓。霜趁悲鴻歸楚澤，風移殘燒下秦川。莫言酒作銷憂物，更有新詩一兩篇。_!_旅中感懷
選得烟村寄掩扉，拙謀翻似解忘機。名場未入老將至，鄉信不來春欲歸。窗背晚陰黄鳥語，簟橫幽徑落花飛。何由盡會蒼蒼意，時復携筇上翠微。_!_退居近墅
浮世事無限，何須要到頭。壯心爲客盡，孤跡卧雲休。匣劍已全棄，林僧亦少酬。從來愁恨意，乞待外人愁。_!_歸隠嵩陽
奢競苦不息，生民只有冤。誰搜元化窟，鑿斷麗華根。使絕侵奪苦，著爲明聖恩。何煩重師古，即此是羲軒。_!_本農
救旱功何遠，淋漓晝復昏。風雷潛助勢，草木豈知恩。積靄消殘影，枯源漲舊痕。朗吟渾得意，重起凭前軒。_!_喜雨
觸石便溟濛，經旬失遠空。深疑竹箭浪，兼起蓼花風。浄長苔痕綠，寒催木葉紅。蒼蒼不可問，惆悵漢陵東。_!_秋霖
挺秀誠堪貴，蕭疏在蘚庭。小桃遮不得，深雪放教青。射影池光冷，聲敲鶴夢醒。牽吟莫可極，重寫上前屏。_!_庭竹
少得方爲貴，根莖豈異蓮。高低全頼水，舒卷自知天。已任羣芳妒，難妨後笑偏。向明終有待，呈艷不爭先。愛重頻移席，徵求苦費錢。蘭蓀饒酷烈，桃杏愧奢妍。應瑞花中絕，標名世上傳。須栽禁池內，用表太平年。_!_朝日蓮
枝莖何弱種何緣，著架扶持勢可憐。但見低垂長衛足，更無疏疏欲參天。離情謾指千條線，野興堪驚一點烟。最惜柔謙似君子，夜凉重起繞欄邊。_!_弱柳
曲湖連曲接平蕪，前事因循好歎吁。不見有源堪畎鑿，便來此地費工夫。蛙能聚響難停息，蓮本含香舊已無。夾岸近教多種柳，少延春色向城隅。_!_曲湖種柳
蓼叢疏淡老相宜，移傍清流曲岸西。紅穗已霑巫峽雨，綠痕猶带錦江泥。吟狂不覺驚幽鷺，立困翻疑在舊谿。官滿便應離此去，可憐心緒更難齊。_!_新移蓼花
野人官職與心違，何況經年未得歸。一夕秋風無限思，偶來凭檻到斜暉。_!_秋日登美美亭
前朝官政似無端，彭澤先生百日還。堪愧崇陽九河客，明時不敢自歸山。_!_縣齋感懷二首  其一
傍人休愛命皇華，即問何能報國家。長憶鄉園舊廬舍，會須拋印自鋤瓜。_!_縣齋感懷二首  其二
青霄數日路歧通，何惜江頭暫駐蹤。猶有同來未歸者，縣齋寥落倚千峰。_!_寄高主簿
棲鸞聲譽喧羣口，擲地辭華衆莫儔。□□□□□禱處，萬家瞻仰□□□。_!_同韋主簿祈雨
驛亭門外敘分携，酒盡揚鞭淚濕衣。莫訝臨歧再迴首，江山重疊故人稀。_!_新市驛別郭同年
五里亭東曉色分，數峰連絡倚青雲。迴頭却愧公車役，孤負滄洲野鶴羣。_!_早發鄂渚
驛亭斜掩楚城東，滿引濃醪勸諫慵。自戀明時休未得，好山非是不相容。_!_晚泊長臺驛
郡齋空古塞垣西，纔喜相逢又解携。若值山東豪俠問，嵇生慵更作書題。_!_新秦送人東歸
林木千重閉郡樓，西山濃翠去無由。思量自古逃名者，多少清閒到白頭。_!_相州官舍
闕下過從禮數頻，到官憂事更勞神。每逢山驛連宵住，似待孤雲憫此身。_!_赴職荆湖途中作
湖邊三月百花紅，湖上遊人處處通。莫怪此渠來便去，都緣心地似虛空。_!_杭州一百五日水心亭留題
由來邪正是安危，不信忠廊任伯嚭。自古家家有容冶，何須亡國殢西施。_!_夫差廟
性愚不肯林泉住，强要清流擬致君。今日星馳劍南去，迴頭慚愧華山雲。_!_過華山懷白雲陳先生
人情到底重官榮，見我東歸夾路迎。不免舊溪高士笑，天真喪盡得浮名。_!_途中
古來仁聖最憂多，合倚承平縱逸麽。行幸未停歌未闋，羯胡兵已渡黄河。_!_驪山感事
劍門山勢碧摩天，匹馬重來鬢已斑。多頼皇明燭幽遠，兩川無事得生還。_!_再任益州迴留題劍門石壁
翠輦西巡未有期，玉樓烟鎖鳳參差。可憐三月花如錦，狂殺滿城年少兒。_!_洛中
江邊烟草濕烟江，沙白頻翹鷺一雙。□細不知吟愛甚，雨中時起閉船窗。_!_舟行
嵩雲草草失前期，佐主無才鬢有絲。牢落江灘阻風夜，峽猿聲裏坐多時。_!_峽路阻風
生平苦愛山兼水，南國晴凝儘可携。即問世間誰見我，扁舟初下武陵溪。_!_過武陵溪二首  其一
武陵山下水沖溶，往事追尋興莫窮。欲就漁人問閒趣，葉舟齊過蓼灣東。_!_過武陵溪二首  其二
簷下山光砌下苔，人間重遇眼重開。舊林諸子休移誚，已許孤雲作計迴。_!_桃源觀
流水涓涓落砌莎，竹窗殘月冷無多。傍人不念思鄉苦，獨奏南樓一曲歌。_!_夜坐
楚王不識聖人風，縱有英賢志少通。可惜靈均好才術，一身空死亂離中。_!_弔屈原
赫日炎炎爍遠窗，泉邊樹底亦無風。行人莫便多辭苦，猶勝東郊炙背翁。_!_苦熱
四簷寒雨滴秋聲，醉起重挑背壁燈。世事不窮身不定，令人閒憶虎谿僧。_!_雨夜  其一
簾幕蕭蕭竹院深，客懷孤寂伴燈吟。無端一夜空階雨，滴破思鄉萬里心。_!_雨夜  其二
但求報國莫求名，說著陰功是有情。楚漢既分寰宇定，留侯先意便辭榮。_!_諭意
笋從初籜已方堅，峻節凌霜更可憐。爲報世間邪佞者，如何不似竹枝賢。_!_方竹  其一
枝枝方直綠參參，林葉疏紅始見心。却恐當時惡圓佞，結根遥向楚雲深。_!_方竹  其二
一尋方直剪湘烟，欲寄先愁見賞難。指佞扶危兩堪試，惟憑不作瘦藤看。_!_方竹杖寄蘇內翰
玉門關外絮飛空，破虜營前畫影濃。可便消兵無好術，忍教攀折怨春風。_!_柳枝詞七首  其一
青連遠戍和烟重，靜映疏櫳窣縷輕。遊子不歸春夢斷，南軒一樹有啼鸞。_!_柳枝詞七首  其二
遠映天街近繞池，長條無力自相依。上陽宮女愁方絕，又是東風有絮飛。_!_柳枝詞七首  其三
輕柔多稱地多宜，纔種纖桃又引枝。不及垂陰向黎庶，春風一路送亡隋。_!_柳枝詞七首  其四
海潮聲裏越谿頭，誰種千株夾亂流。安是辭榮同范蠡，綠絲和雨繫扁舟。_!_柳枝詞七首  其五
帳偃纓垂已有名，水邊花外更分明。前賢可得輕詞句，幾變新聲入鄭聲。_!_柳枝詞七首  其六
吳王愛重爲遊從，歲歲添栽後苑中。家國旋亡臺榭毀，數株臨水尚牽風。_!_柳枝詞七首  其七
桃源分散恨無期，忽意江城見有時。歌繞醉圍拋不得，幾人終夜起題詩。_!_和人牡丹
當年失脚下魚磯，苦爲明朝未得歸。寄語巢由莫相笑，此心不是愛輕肥。_!_寄傅逸人
疏疏蘆葦映門牆，更有新秋膾味長。何事輕拋來帝里，至今魂夢繞寒塘。_!_闕下寄傅逸人
柳條風暖會吟時，林下池邊屐齒移。別後過從更疏懶，暮蟬嘹亂不勝悲。_!_秋日寄友人
帝鄉三十年前別，江外相逢鬢已衰。清論未窮行計速，爲君臨水立多時。_!_送別王秘丞
亭下依微見遠村，亭中離恨若爲論。數聲歌罷揚帆去，民吏相看有淚痕。_!_送別李司直
江上蕭蕭木葉飛，天台狂客杖藜歸。莫嫌俗吏勤相顧，曾是嵩陽舊掩扉。_!_送魏道士
嵩陽峰底洞中天，曾共浮丘對掩關。知道高閒少兼濟，折腰從此到人間。_!_答劉道人
楊花零落暮春風，醉起南軒夕照紅。閒倚焦桐坐無語，故人相隔海門東。_!_暮春憶友人
人生三萬六千日，二萬日中愁苦身。惟有無心消遣得，有心到了是癡人。_!_遣興勉友人
雲居山客草爲鞋，路轉千峰此寄來。昨日公餘偷步躡，萬端心緒憶天台。_!_謝雲居山人草鞋
嵩陽三十六峰寒，向爲明時隠遁難。却顧事繁思不及，如何與作畫圖看。_!_請人畫嵩山圖
碧蘆風暖健精神，烟澹烟濃片影分。天怪覓魚心未足，不教名興鶴同羣。_!_鷺鸞
畫中曾見曲中聞，不是傷情即斷魂。北客南來心未穩，數聲相應過前村。_!_聞鷓鶘
汴水湯湯，維舟中央。其去也茫茫，其來也茫茫。與其濟兮，焉知古之人不同舟而樂康。_!_孤舟
脫塵還與比仙遊，露腹何妨近品流。嫩殻半遺紅藥地，細聲偏傍綠楊樓。詩家取象吟難盡，畫格偷真意不休。正好儒林擬緌紼，憑欄無苦預悲秋。_!_館中新蟬
共憐潔白本天姿，縱在泥塵性不卑。況是稻粱厭足日，好尋烟月却歸時。跡參詩雅何年盡，名繫仙經四海知。應到崑丘指來歷，曾陪鴛鷺浴華池。_!_鶴
月華瀟洒始徘徊，時起平津雅宴開。照座玉山皆俊彩，驚人綺句盡仙才。秋風未泛鴟夷檝，浮世皆登郢隗臺。的被鄰翁深鄙誚，尚迷繁盛不歸來。_!_闕下元夕令領寄大有
卷簾陰薄漏山色，欹枕韻疑寒雨聲。春晚不知桃李謝，歲寒非避雪霜深。_!_竹
冷水東南去路賒，水邊山掩見人家。無端下馬尋幽處，鷗鷺飛飛出荻花。_!_發冷水鋪
莫嗟黑鬢從頭白，終見黄河到底清。_!_句  其一
滿屋烟霞春睡足，一溪風雨夜燈孤。_!_句  其二
詩題：伍員廟首句：胥也應無憾。_!_存目  其一
詩題：泰伯廟首句：至德本無名。_!_存目  其二
歌舞林亭不外求，朝迴多著道衣遊。薔薇點綴勾欄好，薜荔攀緣怪石幽。泥浸落花紅片濕，鳥啼深樹綠陰稠。春風去便還經歲，莫負芳菲醉即休。_!_奉和小園獨坐偶賦所懷
什句無騷雅口難開，豈稱明公唱和才。多病正憐拈筆懶，相思還喜送詩來。讀臨危坐拋青史，吟遶幽庭躡綠苔。欲琢一聯聊報謝，志疏詞拙自先咍。_!_至啟伏蒙僕射相公以小子近司靶閣罕扣蕪音忽徵庸陋之詞蓋示記憐之旨特貽篇什俯耀行藏捧翫無猒感戴交切謹依高韻奉和聊抒下情
曉趨蓬閣暮還家，坐覽圖書見海涯。釣有舊谿猶懶說，詩無新律豈堪誇。凉風吹葉沿階厚，積雨生苔逐徑斜。知宴龍山無暇去，寂寥空遶滿籬花。_!_至啟伏以摇落九秋正憐殘菊淒清四韻忽及弊廬僕射相公閒世宏才九流奧主動則代天而理啟迪謨猷靜則味道之腴吟詠情性當休幹之多暇徵騷楚以自娛因臨菊酒之觴猥念芸香之客顧惟蒙鄙曷稱奬私苟慙屬和之非寧表感知之甚輒資一笑用寫寸心
遶臺依榭一叢叢，紫映黄苞白映紅。爛漫只因前夜雨，馨香無奈此時風。暖融春色交相妬，繁曬晴陽艷欲烘。應恨官高少同賞，罇前不得召鄰翁。_!_奉和獨賞牡丹
陰陰垂柳轉黄鸝，腸斷殘春欲去時。白雪亂堆飛絮地，紅鬚半在落花枝。園林向晚深藏郭，野水新晴入池。最是牡丹堪痛惜，風吹雨打漸離枝。_!_殘春有感  其一
年年九十日春風，風雨多端復在中。一盞更還辜我綠，亂花知是爲誰細。樹頭啼鳥疑相勸，窗下吟生似不通。可惜芳晨莫虛過，眼前便作白頭翁。_!_殘春有感  其二
沈煙漠漠晦平皋，盡日空濛阻出遨。窗打紙聲聞紅點，檻飄花影見凝膏。依稀恨曲添鳴溜，悵望啼粧在小桃。何假錦障泥看麥，門前芳草綠於袍。_!_喜雨
漸老筋骸百事慵，退朝無復接鵷鴻。數枝筠粉幽窗外，一炷檀煙靜室中。冷滴夢魂桐葉雨，香吹籬落菊花風。自慙不及車夫子，時向東山謁謝公。_!_至啟至比嬰風熱殆過浹旬近方稍康未果上謁輒呈短什聊抒下情
病無憀頼負重陽，虛過東籬爛漫黄。把酒不成陶令醉，脫巾空羨孟嘉狂。鴻聲歷歷高橫漢，雲影離離薄護霜。珍重風流賢相國，此時閑卧奏清商。_!_寄獻僕射相公
盡日霏霏灑禁闈，蓬山高會各增輝。數行御札鸞凰舞，一幅天歌錦繡飛。席上共驚飄粉絮，筆頭爭看落珠璣。蘭臺老監雖多病，爲感君恩亦醉歸。_!_至伏以時雪普霑天顔兌悅特就圖書之府廣延儒墨之流頒內庫之醇醪給大官之珍膳空慙醉飽莫報休明僕射相公與我義高緣情才大遽枉風騷之作過爲庸鄙之榮輒扣凡音仰依來韻敢冀聊窺之幸止爲笑之資
城中塵坌林亭遠，知得春風何日來。城外地寬松石好，乞聞春色過年迴。竹枝宜靜應分洗，果樹嫌繁更擘栽。借問曹樽殘幾許，且須留取待花開。_!_早春寄獻僕射相公
久病心情只自寬，茫茫世事有多般。一窗青史真堪愛，滿馬紅塵未必懽。覓句靜拈雞距筆，納凉閑戴鹿胎冠。唯慙報主無絲髮，欲話歸山啟口難。_!_僕射相公以鶴算漸高鴻恩未答形於章句冠彼詩流蒙見寄之榮感愛忘之甚誠知寡和豈敢無言亦以鄙懷伸於拙筆庶垂一覽聊用發咍
獨慙師長念遺簪，長感知心在寸心。要路未離扶遣進，閑曹因病放教吟。風鵬雖遠丹霄勢，月兔猶依綠桂陰。從此期公惜高鑒，休將白雪換巴音。_!_伏奉佳句猥寄鄙夫輒寫丹誠仰依高韻
蓬丘官況復何如，養拙資吟久病餘。印簏罕開無案牘，閤門常鎖有圖書。山中舊隠閑多憶，世上浮生老更疏。何幸明公偏顧我，馬蹄出便到貧居。_!_至啟伏蒙僕射相公獨垂青眼忽枉朱輪仍貽郢客之詠歌過爲無鹽之刻畫有何才取都是愛忘若慙拙思之如抽豈表善言之必應輒次來韻却獻一章
搢紳公論比何如，萬物熙熙燮理餘。罷相暫遊端揆地，退朝閑讀聖人書。荀公道在馨香遠，謝傳情高世俗疏。聞說吹塵還入夢，東山爭得久安居。_!_再獻一章聊歌盛美亦次前韻庶達下情蓋採羣情非獨諛說
感恩言發即漣如，鶴已乘軒十載餘。抱病尚通金闕籍，避榮猶掌玉皇書。目難看字垂垂暗，髮不勝簪漸漸疏。安得安邊一長策，少酬明主定狼居。_!_春色漸濃物華相惱又依前韻更得惡詩既導鄙懷且嘲芳景自猶竊哂何況明公敢望臺慈勿尤塵瀆爲幸  其一
春色融怡畫不如，落花狼籍曉風餘。流鶑爲爾難忘酒，遲日教儂又廢書。芳草芊芊行欲徧，垂楊嫋嫋折來疏。到頭別卜連園地，悔學齊嬰近市居。_!_春色漸濃物華相惱又依前韻更得惡詩既導鄙懷且嘲芳景自猶竊哂何況明公敢望臺慈勿尤塵瀆爲幸  其二
福德才名盡不如，三朝榮貴四旬餘。花前尚飲連觥酒，燈下猶看細字書。黄閤暫拋金印重，青銅閑照雪髯疏。蒼生共指中臺位，除是明公更合居。_!_再獻五章奉資一笑  其一
勞公相比作相如，才即無餘幸有餘。但願徧觀蓬閣史，何曾歸著茂陵書。已慙諭蜀詞章劣，仍恨遊梁價望疏。惟愛一琴猶頗似，卓文君又恥同居。_!_再獻五章奉資一笑  其二
逢春春半合何如，火急謀懽二月餘。且向花間行載酒，誰能窗下卧看書。追攀每恨朱門遠，鄙恡仍憐玉柄疏。他日相尋預相報，芳時多不在蓬居。_!_再獻五章奉資一笑  其三
而今祕閣古難如，何啻梁元十萬餘。無本盡從三館借，有籤重遣八分書。芸香欲辟魚心蠹，汗簡猶嫌吏手疏。號作蓬山應不錯，祇緣清浄似仙居。_!_再獻五章奉資一笑  其四
小院荒凉亦自如，纔盈五畝又無餘。檻中脩竹依時種，壁上斜行信手書。雨打杏花將爛漫，風吹楊柳漸扶疏。誠知濁酒非公飲，頻爲芳辰過陋居。_!_再獻五章奉資一笑  其五
澄波橋遠馬班如，往復依稀十里餘。春色遶園千樹柳，清風吹面一堂書。已降詩迸驪珠逸，更羨談揮麈尾疏。定許貧家卜鄰否，欲收殘俸便尋居。_!_昨日奉謁還家馬上偶成長句亦次前韻用述鄙懷
四海而今幸晏如，近經周漢亂亡餘。廣抄青史藏新閣，多著黄金訪舊書。歲月漸驚容鬢改，膏粱仍恨齒牙疏。待公朝暮重調鼎，乞取蓬丘到老居。_!_小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其一
自憐何幸少人如，不幸如人亦有餘。賤日身安長欠學，榮時眼病却多書。含毫終是冥搜拙，展卷仍慙博覽疏。最抱平生一般恨，累茵獨享若爲居。_!_小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其二
夏口曾遊意豁如，看山尋水二年餘。頭陀碑字殘須補，崔顥詩牌暗又書。鸚鵡洲中芳草徧，鷺鸞亭畔野煙疏。可憐陶侃當時柳，猶有孫枝遶舊居。_!_小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其三
此心未足便何如，官職於君不啻餘。輦下十年前進士，省中四品次尚書。曾陪國相裨時少，亦掌王言屬思疏。終乞分司洛陽去，就泉依竹水南居。_!_小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其四
忽厭菱花太皎如，黳髯新白十莖餘。主恩空在丹心感，動籍終無一字書。出塞鼓旗猶轉戰，近胡桑柘頗稀疏。何因別奮陳湯策，北逐天驕瀚海居。_!_小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其五
無營無欲自如如，寂靜空齋晝寢餘。渴飲三盃市沽酒，閑看一卷道家書。奔趨勢利心元薄，接奉交朋老漸疏。終指嵩峰待歸去，白雲深處卜巖居。_!_昨晚又捧五章盡含六義意轉新而韻皆緊才益贍而調彌高始知元白之前賢虛擅車斜之美譽夜來遶徧林樹搜窮肺肝雖巧拙以不侔亦謳吟而自得又依前韻各罄乃懷所貴夫伏老之身心亦岡避不量力之譏誚自茲解甲且議休兵向非起予何以爲樂大雅君子無或見咍 一
吾宗偉量固難如，萬頃澄波更有餘。吟徧人寰四時景，讀窮仙館百王書。青山綠水牽情切，要路權門著意疏。只恐愛閑閑未得，華居須作相君居。_!_昨晚又捧五章盡含六義意轉新而韻皆緊才益贍而調彌高始知元白之前賢虛擅車斜之美譽夜來遶徧林樹搜窮肺肝雖巧拙以不侔亦謳吟而自得又依前韻各罄乃懷所貴夫伏老之身心亦岡避不量力之譏誚自茲解甲且議休兵向非起予何以爲樂大雅君子無或見咍 二
甲第新修盡不如，徧栽花卉地無餘。囊中耻貯千金寶，架上惟藏四部書。一炷白檀煙細細，百竿脩竹影疏疏。終須副却蒼生望，別築沙堤到盛居。_!_昨晚又捧五章盡含六義意轉新而韻皆緊才益贍而調彌高始知元白之前賢虛擅車斜之美譽夜來遶徧林樹搜窮肺肝雖巧拙以不侔亦謳吟而自得又依前韻各罄乃懷所貴夫伏老之身心亦岡避不量力之譏誚自茲解甲且議休兵向非起予何以爲樂大雅君子無或見咍 三
老去襟懷强坦如，故園迢遞戰爭餘。休思已往曾經事，但訪從來未見書。止水寸心常淡靜，亂蓬雙鬢任蕭疏。會當懸却車輿後，少室山前別卜居。_!_昨晚又捧五章盡含六義意轉新而韻皆緊才益贍而調彌高始知元白之前賢虛擅車斜之美譽夜來遶徧林樹搜窮肺肝雖巧拙以不侔亦謳吟而自得又依前韻各罄乃懷所貴夫伏老之身心亦岡避不量力之譏誚自茲解甲且議休兵向非起予何以爲樂大雅君子無或見咍 四
自念平生誰得如，一家衣食喜盈餘。新開北戶都緣竹，特搆南堂只爲書。已歎病來懽笑減，那堪老去往還疏。謝他蓬島神仙客，時下三清訪陋居。_!_昨晚又捧五章盡含六義意轉新而韻皆緊才益贍而調彌高始知元白之前賢虛擅車斜之美譽夜來遶徧林樹搜窮肺肝雖巧拙以不侔亦謳吟而自得又依前韻各罄乃懷所貴夫伏老之身心亦岡避不量力之譏誚自茲解甲且議休兵向非起予何以爲樂大雅君子無或見咍 五
潘園謝墅想難如，永日風暄宿雨餘。啼鳥有情疑勸。_!_尚欠四章別成十首强抽拙思更續殘篇篇既一而意重氣已衰而詞困願容銜璧自此投戈仰瀆台慈不勝慙懼  其一
喜見春。_!_尚欠四章別成十首强抽拙思更續殘篇篇既一而意重氣已衰而詞困願容銜璧自此投戈仰瀆台慈不勝慙懼  其二
池館漸佳天漸暖，一遊應許奉平津。_!_尚欠四章別成十首强抽拙思更續殘篇篇既一而意重氣已衰而詞困願容銜璧自此投戈仰瀆台慈不勝慙懼  其三
南風吹雨驟還收，五月簾櫳却似秋。陌上莫嫌行未得，田中應待足方休。人垂折角衝寒點，馬浸障泥過漫流。遥羨文昌新右相，醉吟時伏一金甌。_!_奉和對雨閑吟之什
霜毛種種已難簪，聖代歸田又未甘。今日忝塵何啻足，昔年貧賤盡曾諳。圖書府裏閑堪愛，騷雅門中樂自躭。唯恨病來春枉過，花前辜負舊醺酣。_!_僕射相公以望重位高識分知足因書台抱遽成雅章清苦振瓊爛如裁錦猥蒙寵示實動榮觀輒述鄙懷仰依高韻
夷門山北是朱門，長有丹心感舊恩。魏勃更乖持故箒，曹參猶憶舊芳樽。梧桐影裏蟬聲急，菡萏香中雨氣昏。應得新詩又盈笥，使來多說在西園。_!_至啟三伏之中若熱尤甚連假之內度日且長忽辱佳篇若諧高會雖勉爲賡載而未盡所懷輒更放於擊轅庶重陳於摇旆亦既燕居之際聊爲大噱之資
蓬閣多餘暇，年來又一年。所臨雖少事，非據亦坊賢。品藻殊無取，文章粗有緣。聖君應念此，不使掌東銓。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其一
蓬閣多餘暇，情孤與世違。老嫌知道晚，閑覺近名非。禍福隨操履，窮通在隠微。所親應笑我，終日掩柴扉。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其二
蓬閣多餘暇，君恩豈易酬。病猶豐祿賜，閑勝在林丘。風月僧留宿，松筠鶴共遊。素餐終不穩，却擬訪漁舟。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其三
蓬閣多餘暇，優游味可知。宴酣階擁雪，坐久硯生澌。遇話聞新事，因閑檢舊詩。已成疏懶性，親友莫相嗤。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其四
蓬閣多餘暇，捫心或暗思。學應無足日，髮自有衰時。庶事曾經目，浮榮病切肌。何當卧雲嶺，方寸貯希夷。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其五
蓬閣多餘暇，羣編得縱觀。書精新篆籀，畫古舊衣冠。故事南朝遠，胡風北史寒。不披三兩卷，永日度應難。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其六
蓬閣多餘暇，簪纓不我拘。杖遊僧舍數，馬過相門疏。竹簡藏蝌蚪，芸香避蠹魚。已將成四部，猶乞補殘書。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其七
蓬閣多餘暇，天寒懶出門。宴眠書幌靜，夜話地爐溫。甌觸烹茶鼎，瓢浮著酒盆。翻同未應舉，嵩洛住山村。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其八
蓬閣多餘暇，幽軒好養蒙。圖書閑案幾，水墨故屏風。雪壓枯松折，莎藏怪石空。退朝無一事，盡日鳥聲中。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其九
蓬閣多餘暇，時遊近郭園。畦蔬新雨嫩，野菊未霜繁。牛放殘陽草，人耕斷燒原。暮歸城闕遠，鐘鼓已喧喧。_!_至性靈迂僻學術空虛幸逢好古之君獲在藏書之府惟無功而祿重招髦彥之譏而多病所縈實喜優閑之任居常事簡得以狂吟因成惡詩十章以蓬閣多餘暇冠其篇而爲之目亦樂天何處難忘酒之類也塵黷英鑒幸賜一覽下情不任兢灼之至  其一○
吾家何所有，景物自憐清。架上書千卷，庭中竹數莖。紙窗明雪勢，茶鼎雜松聲。多謝南宮長，裁詩慰野情。_!_至啟至學慙半古才不逮人雖酷好風騷而不成文字一聯一詠或偶得於斐然于再于三距可投於作者然而業已思慮忍所弃捐幸冀矜其不能且念伸於知己而又以吾家何所有冠茲五章非敢望於一觀庶更資於一噱瀆則不告其能逭乎  其一
吾家何所有，非富亦非貧。逐月官供俸，隨時自奉身。積薪長滿屋，脫粟亦盈囷。信美無他慮，其如竊祿人。_!_至啟至學慙半古才不逮人雖酷好風騷而不成文字一聯一詠或偶得於斐然于再于三距可投於作者然而業已思慮忍所弃捐幸冀矜其不能且念伸於知己而又以吾家何所有冠茲五章非敢望於一觀庶更資於一噱瀆則不告其能逭乎  其二
吾家何所有，冬月勝袁安。紙帳可床暖，地爐容客寬。樹頭風勢大，窗外雪聲乾。却念無衣者，何當度此寒。_!_至啟至學慙半古才不逮人雖酷好風騷而不成文字一聯一詠或偶得於斐然于再于三距可投於作者然而業已思慮忍所弃捐幸冀矜其不能且念伸於知己而又以吾家何所有冠茲五章非敢望於一觀庶更資於一噱瀆則不告其能逭乎  其三
吾家何所有，滿地是蒼苔。短褐朝迴著，閑門客到開。黄精充果實，白薤助羹杯。澹薄長娛此，交親莫見咍。_!_至啟至學慙半古才不逮人雖酷好風騷而不成文字一聯一詠或偶得於斐然于再于三距可投於作者然而業已思慮忍所弃捐幸冀矜其不能且念伸於知己而又以吾家何所有冠茲五章非敢望於一觀庶更資於一噱瀆則不告其能逭乎  其四
吾家何所有，別墅在城南。寒木葉如柿，春溝水似□。樹深鳴乳犢，室暗養新蠶。溫飫每來此，主人無限慚。_!_至啟至學慙半古才不逮人雖酷好風騷而不成文字一聯一詠或偶得於斐然于再于三距可投於作者然而業已思慮忍所弃捐幸冀矜其不能且念伸於知己而又以吾家何所有冠茲五章非敢望於一觀庶更資於一噱瀆則不告其能逭乎  其五
朱門多好景，清共佛鄰牆。風遞何僧磬，煙聞那院香。水聲流靜夜，塔影卧斜陽。秖是宮城遠，趨朝較數坊。_!_至啟休沐之中靜專一室病不復飲無以慰懷性且寡合若何爲樂但窗閒弄筆信意亂書無所從意無所得自如而已豈曰詩乎不覺又成五章章之首句皆云朱門多好景蓋紀田第園林之勝美明公游豫之適昔張處士獻牛奇章詩尤鱠炙人口其警句有带盤紅鼴鼠袍砑紫犀牛之盛然而清議者不以爲累公之德何哉賦閑讌而歌富貴也小子是作焉敢望回然亦駑駘之希驥爾  其一
朱門好景多，全宅在園林。席上攀紅艷，階前蹋綠陰。牡丹疑國色，孔雀是家禽。珍重主人意，開樽日易沈。_!_至啟休沐之中靜專一室病不復飲無以慰懷性且寡合若何爲樂但窗閒弄筆信意亂書無所從意無所得自如而已豈曰詩乎不覺又成五章章之首句皆云朱門多好景蓋紀田第園林之勝美明公游豫之適昔張處士獻牛奇章詩尤鱠炙人口其警句有带盤紅鼴鼠袍砑紫犀牛之盛然而清議者不以爲累公之德何哉賦閑讌而歌富貴也小子是作焉敢望回然亦駑駘之希驥爾  其二
朱門好景多，五月亦清凉。地勝長膏潤，泉甘劇蔗漿。樹深無日到，逕僻有莎荒。但恐裴腫令，虛誇綠野堂。_!_至啟休沐之中靜專一室病不復飲無以慰懷性且寡合若何爲樂但窗閒弄筆信意亂書無所從意無所得自如而已豈曰詩乎不覺又成五章章之首句皆云朱門多好景蓋紀田第園林之勝美明公游豫之適昔張處士獻牛奇章詩尤鱠炙人口其警句有带盤紅鼴鼠袍砑紫犀牛之盛然而清議者不以爲累公之德何哉賦閑讌而歌富貴也小子是作焉敢望回然亦駑駘之希驥爾  其三
朱門好景多，況復九秋中。積雨凉生簟，凝霜夜著桐。槐陰堆敗葉，菊蘂被幽叢。閑對籃輿客，翛然此興同。_!_至啟休沐之中靜專一室病不復飲無以慰懷性且寡合若何爲樂但窗閒弄筆信意亂書無所從意無所得自如而已豈曰詩乎不覺又成五章章之首句皆云朱門多好景蓋紀田第園林之勝美明公游豫之適昔張處士獻牛奇章詩尤鱠炙人口其警句有带盤紅鼴鼠袍砑紫犀牛之盛然而清議者不以爲累公之德何哉賦閑讌而歌富貴也小子是作焉敢望回然亦駑駘之希驥爾  其四
朱門好景多，寒月動情憀。爐炭蹲紅獸，裘花鬭紫貂。管弦多盞困，風雪玉銜驕。誰似天人福，皆從積善招。_!_至啟休沐之中靜專一室病不復飲無以慰懷性且寡合若何爲樂但窗閒弄筆信意亂書無所從意無所得自如而已豈曰詩乎不覺又成五章章之首句皆云朱門多好景蓋紀田第園林之勝美明公游豫之適昔張處士獻牛奇章詩尤鱠炙人口其警句有带盤紅鼴鼠袍砑紫犀牛之盛然而清議者不以爲累公之德何哉賦閑讌而歌富貴也小子是作焉敢望回然亦駑駘之希驥爾  其五
小檻鎖玫瑰，羣芳次第催。刺多疑有妬，艷絕却無媒。露灑啼粧在，風牽舞態迴。層苞不暇吐，數日未能開。爛勝燕脂顆，殷於烈焰堆。濃將丹筆染，碎把絳綃裁。漠漠香如芷，青于葉似苔。夭難勝暖日，靜不惹纖埃。遠對褰書幌，傍觀置酒盃。朵稀心暗記，根淺手親培。雉控眠偷摘，僧逢醉覓栽。盡嘲終彷彿，擬折又徘徊。麗奪傾城色，吟歸間世才。多情百花主，聞必有詩來。_!_庭中千葉玫瑰今春盛發爛然可愛因賦一章寄上僕射相公
萬里移來種，成都到上都。貴人猶乍有，貧舍固然無。掩斂難勝艷，鮮妍欲奪朱。此花輕折贈，可表受知殊。_!_至啟伏蒙寵惠寶相花數朵爛然可觀發鈿合之中纔驚絕艷睹彩牋之上又辱佳篇感歎既盈詠歌斯作輒依高韻拜獻拙詩一首
出門何所適，馬亦認余情。轉曲纔東去，嘶風便北行。樹高牆外見，犬熟道邊迎。可處多相對，南軒景最清。_!_節假之中風氣又作僅將伏枕固難登門更獻五章代伸一謁疲兵再戰已取敗於空弮下客請行尚費詞於露穎徒堪大噱豈足徧酬雖投刃皆虛岡睹全牛之狀然援毫而就亦勞倚馬之才但冀覽之斯爲幸矣  其一
出門何所適，祕閣倚宮牆。風遞禁中樂，日聞天外香。移屏畫鶴立，開帙蠹魚藏。不覺新詩債，朝來又一箱。_!_節假之中風氣又作僅將伏枕固難登門更獻五章代伸一謁疲兵再戰已取敗於空弮下客請行尚費詞於露穎徒堪大噱豈足徧酬雖投刃皆虛岡睹全牛之狀然援毫而就亦勞倚馬之才但冀覽之斯爲幸矣  其二
出門何所適，他處跡皆疏。不是陪端揆，多應訪老徐。文章今大手，道德古名儒。何必逢荀令，馨香自有餘。_!_節假之中風氣又作僅將伏枕固難登門更獻五章代伸一謁疲兵再戰已取敗於空弮下客請行尚費詞於露穎徒堪大噱豈足徧酬雖投刃皆虛岡睹全牛之狀然援毫而就亦勞倚馬之才但冀覽之斯爲幸矣  其三
出門何所適，遇興即留連。野寺微茫雪，漁家冷淡煙。地爐寒擁坐，癭枕醉欹眠。帝顧應相笑，吾心自泰然。_!_節假之中風氣又作僅將伏枕固難登門更獻五章代伸一謁疲兵再戰已取敗於空弮下客請行尚費詞於露穎徒堪大噱豈足徧酬雖投刃皆虛岡睹全牛之狀然援毫而就亦勞倚馬之才但冀覽之斯爲幸矣  其四
出門何所適，門外雪如花。不是居蘭省，應須在酒家。爐灰香爆栗，庭葉碎烹茶。欲訪山陰戴，孤舟去路賒。_!_節假之中風氣又作僅將伏枕固難登門更獻五章代伸一謁疲兵再戰已取敗於空弮下客請行尚費詞於露穎徒堪大噱豈足徧酬雖投刃皆虛岡睹全牛之狀然援毫而就亦勞倚馬之才但冀覽之斯爲幸矣  其五
春風仙杏枝，條忽吹成果。墓雨牡丹苞，凄凉飄去我。獨有海紅花，一叢千萬朵。深似猩血染，香於麝臍破。繁壓玉欄霞，紅燒翠鬟火。俗呼錦被堆，又有何不可。僕射多才情，新停濟川舸。閑遶復相思，醉袖花邊嚲。吟成數十字，安安明珠顆。魚目輒還公，莫笑輕酬麽。_!_奉和對海紅花見寄之什
園中比比是花欄，史欠修篁十數竿。時見此君憐淅瀝，春來何處得檀欒。黄初換葉應深惜，綠未成陰已好看。看取北窗風更冷，不須炎月用冰盤。_!_那日獲詣芳園竊見新栽叢竹蕭然可愛不能無詩輒獻五章望垂台顧  其一
子猷曾有風流語，一日不能無此君。相國近添蕭灑興，數莖應怪乍離羣。寬圍朱檻朱猶濕，密占青苔青自分。若見仙翁莫輕許，携將飛入葛陂雲。_!_那日獲詣芳園竊見新栽叢竹蕭然可愛不能無詩輒獻五章望垂台顧  其二
疏籬簇簇湘江畔，翠美森森淇水邊。爭似移歸深院裏，真同畫向後堂前。粉筠應惜裁龍笛，霜鍤還驚斷馬鞭。不是多情誰解愛，手栽吟遶溉新泉。_!_那日獲詣芳園竊見新栽叢竹蕭然可愛不能無詩輒獻五章望垂台顧  其三
節節皆勻葉葉疏，相門翻似子猷居。狂根或带移時土，紅草應勞種後鋤。醒酒韻寒初愜意，出牆梢健已凌虛。不須更用他泉溉，霖雨纔收必有餘。_!_那日獲詣芳園竊見新栽叢竹蕭然可愛不能無詩輒獻五章望垂台顧  其四
欲取琅玕斸翠苔，北扉特爲爾新開。手題詩句從僧覓，親卓筇枝揀地栽。紅粉遶叢遺細朵，綠醪偷影入金盃。莫憂裁作漁竿用，已向磻谿下釣來。_!_那日獲詣芳園竊見新栽叢竹蕭然可愛不能無詩輒獻五章望垂台顧  其五
牡丹灼灼看何厭，芍藥夭夭種已多。却要閒紅兼閒紫，不辭侵逕復又莎。舊根今歲移纔活，新笋前春新出便過。猶欠小桃花兩樹，夾叢爭艷壓枝柯。_!_所苦之中無以遣悶更題新竹別獻五章幸賜披覽  其一
不似溪邊本自芳，且須將護少同防。兒童縱未騎爲馬，鄰舍潜應引過牆。乾籜墜莎何用掃，嫩根撐砌莫嫌妨。就中此地尤難得，惱殺東都白侍郎。_!_所苦之中無以遣悶更題新竹別獻五章幸賜披覽  其二
蓽爲扉闔槿爲藩，不似公家地盡寬。階下纔容數片席，窗前也種十餘竿。蝸牛舍畔幽叢小，行馬門中翠影寒。應似鷦鷯與鵬鳥，一枝層漢各心安。_!_所苦之中無以遣悶更題新竹別獻五章幸賜披覽  其三
請公屈指數朱門，誰肯孜孜愛此君。小檻縱多栽紫艷，閑庭且要曳紅裙。三冬翠色終難犯，五月秋聲早已聞。不是風流賢宰相，何人移爾入花羣。_!_所苦之中無以遣悶更題新竹別獻五章幸賜披覽  其四
疏叢宜少不宜多，多後盤根不奈何。出檻新枝罥冠冕，上階狂笋礙笙歌。傍翹野鶴人難畫，對酌罇醪日易過。若更引泉兼雅稱，門前咫尺是長波。_!_所苦之中無以遣悶更題新竹別獻五章幸賜披覽  其五
紅塵赤日欲相燃，頼向蓬丘少事牽。明月動摇紈扇室，亂雲重疊火□天。幽屏看雪思寒景，小簟橫風戀畫眠。安得心源凉似水，虎溪遥羨老僧禪。_!_依韻奉和來篇
閑書閑畫滿芸香，卧讀行看固是常。天爲苦吟終借□，帝憐多病不教忙。泥封法醖醅猶嫩，茶煮頒冰味更長。一榻清風兼好獻，可能來此就儂嘗。_!_依韻奉和來篇
蓬閣清虛稱野情，華陽巾穩葛衣輕。垂簾不見喧囂事，盡日唯聞禽鳥聲。小檜影中鋪硯席，短槐陰下著茶鐺。却愁窮巷晚歸去，塵土滿街衝熱行。_!_夏日直祕閣
竹氣荷香夜轉清，趁凉移簟遶空庭。坊門有月幾多樹，池水無風三四星。何處一蟬猶切切，此時殘漏尚丁丁。可憐好夢誰驚覺，正戀五湖吹酒醒。_!_暑夜偶作
相留不稱主人心，多病虛勞酒滿斟。廳事便臨芳草逕，庖厨只就綠槐陰。玫瑰出檻參差拆，薜荔依牆積漸深。却恨無情是朝日，暫陪懽笑已西沈。_!_至啟至數日前久疏投刺略遂登門方媿非才過叨奇遇豈謂愛忘之眷遽貽和寡之詞儻取庸音何伸鄙抱謹課一章兼次高韻
從來迂僻寡朋儔，今日優恩豈自酬。抱病也容居粉署，好吟仍使在蓬丘。利名場裏心尤拙，少俊叢中鬢獨秋。早晚東山拂衣去，願携鳩杖從公遊。_!_偶述鄙懷奉呈僕射相公
行穿花竹戶庭幽，只下堂階便且遊。紅蕊向人含艷態，黄鸞代客說春愁。遶牀文史堪怡悅，滿席笙歌好獻酬。未必此時閒適趣，不如前日鳳池頭。_!_僕射相公思縟春榮詞含古雅忽成絕唱以導高情仍率短才俾次前韻安敢藏拙聊奉諭言
主人多思惜芬度，醉遶吟攀自是常。爛欲燒叢渾是焰，穠來薰物甚於香。妬偎羅綺迷春眼，狂聒笙歌費酒腸。久病勞公誤相問，不同前作粉闈郎。_!_奉和牡丹盛開之什
流年冉冉不曾停，合向勞生養道情。萬物已憐成復象，一陽還見動勾萌。南躔日轉階前影，北陸風吹樹杪聲。看即東宮布時令，綠楊堤上有閑行。_!_至啟伏蒙台慈以南至之後見寄佳篇豈曰奉酬輒次高韻
遥想佳辰宴畫堂，清歌一曲遶雕梁。歲星降後蒼生福，元化調來聖祚昌。塵外松身千載老，海中椿樹萬年芳。閑曹隨分多拘束，不得躬親捧壽觴。_!_至啟伏以僕射相公丁一賢之運鐘四輸之才黄金照社以炳靈素練升天而入夢當就盈之良月過載誕之佳辰儻慙下俚之拙詞曷表中心之善祝輒形微詠願續遐齡
昔陪羣彥在鼇山，今日重來越玳筵。纔向玉堂觀聖札，又離瑶席睹宸篇。二南絕唱人驚駭，三體神蹤鳳折旋。坐久庭柯移午影，飲酣宮吹遞香烟。吟求視草牋分寫，醉假通中枕暫眠。俗客不知仙禁近，高歌共樂太平年。_!_伏蒙承旨學士特贈寵招慙非嘉客陪列仙于丹地觀盛事於玉堂御題禁署之名勢娛飛動聖制大風之作鏗若宮商一時併耀于蓬瀛三體互成于真草昔太宗之優待學士日預論思明皇之寵尚集賢時聞臨幸以今況昔異代同榮至謬亞冢卿獲司中祕啗牛心而不稱陪塵尾以何□□銜樂聖之杯且乏如賓之賦嗟嘆不足歌詠輒興雖勞燥吻之冥搜終類擊轅之陋唱仰塵高鑒聊抒下情
宮中有犬桃花名，絳繒圍頸懸金鈴。先皇爲愛馴且異，指顧之間知上意。珠簾未卷扇未開，桃花援尾常先至。夜靜不離香砌眠，朝饑祇傍御床餧。彩雲路熟不勞牽，瑶草風微有時吠。無何軒后鑄鼎成，忽遺弓劍棄寰瀛。迢迢松闕伊川上，遠逐龍輴十數程。兩眥漣漣似垂淚，骨見毛寒頓顦悴。萬人見者倍傷心，微物感恩猶若是。韓盧備獵何足嘉，西旅充庭豈爲瑞。聞君奉詔修實錄，一字爲褒應不曲。白魚赤雁且勿書，願君書此懲浮俗。_!_桃花犬歌呈修史錢侍郎
牆頭翠色雲分嶺，井底泉聲瀑落崖。講席日聞談俎豆，書厨時見整竿牌。野猿有果頻窺檻，山鳥無人忽下階。好是魯儒爭就學，不辭千里過江淮。_!_題義門胡氏華林書院
彼美袁姬兮，柔芳懿懿。瑶沈蕣瘁兮，追惟弗洎。陰質弱卑兮，資陽望貴。壽康攸遂兮，夭愆所利。北塞南荒兮，偕行萬里。寧期不修兮，溘然而逝。奔服勤劬兮，喪爾母子。恫毒我懷兮，摧傷骨髓。高旻孔仁兮，皇適予委。明知有生兮，亦必有死。無如奈何兮，情思岡已。倏焉胡往兮，音容莫寄。餘玩遺香兮，忍孰爲視。桂山嶄嶄兮，翠攢若指。曷能可忘兮，我心於此。西流之日兮，東流之水。瞬息一去兮，終天遠矣。_!_袁姬哀辭
晝光夜魄陰陽祖，五緯天立五行父。萬靈蕃昌根此樹，剛柔各鬭清濁聚。形類紛然填下土，精英閒見羣寧侶。雄劇唯神時可主，功格無先明競睹。捨羊犬猪用彪虎，氣包茫昧廓區宇。刓髮披緇心有取，蛻免羈跼脫潜去。身投西佛學東魯，塵視諸徒飈遠舉。狂呼飽醉賤今古，公室侯庭迎走戶。如攀喬柯腰俯僂，搜經抉誥將完補。聲號大荒鏗簨簴，筆詬斯冰卑爾汝。戟枝曳陣孰禦侮，二十游秦老還楚。蛟蟠枯泓驥追鼠，停舟湘濆吾興語。歸返終南恨睽阻。_!_贈夢英詩
惟堯則天舜弗復，誕妃岡極恩亭育。遏密無聞血盈目，南巡胡爲淚染竹。父輕夫重當何淑，沅湘岸筠烟莓覆。凝紋疊斑殷郁郁，猿緣鼯號鉤輈宿。朋悽助惋聲幾哭，賸疑下尤禹湮瀆。功充民戴荷百祿，重暉並耀難停轂。元居不寧逝如逐，悲啼負冤生莫卜。卒顛沈瀾遠昌族，謳訟肇私歸永福，柔陰慘尅咎深速。前睇九山排矗矗，到今雲顔愁可掬。_!_諷虞嬪詩
今年舉進士，必誰登高第。孫傳及孫僅，外復有丁謂。到京見陳訪，好尚同韓洎。館中諸仙郎，綸閤賢三字。翰林四主人，列辟羣英粹。厝騰走大名，淜轟天邑沸。怒浪航斯濟，駿蹄御良轡。緣險徑梯空，餓腸勞填味。我何爲欣歡，名身苦將悴。北塞絕戎勳，南荒政遭墜。焦焦家殫窮，口衆食增累。雛豝餘十輩，業學莫能器。髮白壯心衰，不覺老之至。跼縮步九衢，羞畏同腐婢。仰瞻爾數子，吾道終焉寄。無爲忽于予，斯文幸專繼。_!_贈諸進士詩
皇唐二百八十年，柳氏家門世有賢。出衆文章惟子厚，不羣書札獨公權。本朝事去同灰燼，聖代吾思紹衫先。感歎盡應餘慶在，今來見汝又堪憐。_!_與姪柳瀛
鳴髇直上一千尺，天靜無風聲更乾。碧眼胡兒三百騎，盡提金勒向雲看。_!_塞上
古寺聳山椒，公堂去不遥。尋僧忘俗慮，盤道出塵囂。疏箔捲煙霧，明時望泬漻。漁翁江上立，指我在雲霄。_!_磐石
洗盡蠻烟幾案空，登臨直見楚山雄。坐當鴻鵠高飛處，身在乾坤灝氣中。木落有情瞻北闕，霜輕無夢入西風。凭蘭自是蓬瀛客，獨對瀟湘與未窮。_!_楚南偉觀樓
空門今日見張華。_!_句  其一
九重城闕新天子，萬卷詩書老舍人。_!_句  其二
柳牆高於花，怒飛方可至。奇哉游夏徒，吐辭作雄翅。_!_送人謁柳開
偶携筇杖辭青嶂，便賜蘭牙染紫衣。城闕暫隨明月至，江湖還共白雲歸。樓中夕照山川秀，盤裏春蔬筍蕨肥。我爲浮名閒未得，他時蓮社願相依。_!_送僧歸天寧萬年禪院
高隠仙山下，依山携草堂。窮年樂石水，切意玩縑緗。竹徑來嵇阮，魚梁集惠莊。論文探致極，尋古襲遺芳。沉意詩書苑，游心翰墨場。海鵬潜羽翼，露豹郁文章。俠洽千門慶，聯翩却桂香。活和資勝景，變化得神方。虛檻臨寒水，平皋占夕陽。溪雲蒸柱礎，嵐氣潤衣裳。露葉飄書幌，風花落酒觴。往還乘月喜，酬唱爲春忙。宗族傳雍睦，門閭被寵光。高情誰可及，積善不能量。顧我何爲者，多年別故鄉。他時歸計遂，依附葺雲房。_!_題義門胡氏華林書院
浴殿夜凉初閣筆，渚宮秋晚得懸車。_!_句  其一
曉羹沉玉杵，寒鮓疊金綿。_!_句  其二
禁庭多士列華簪，嚴樂輝光冠古今。御筆騰驤題玉署，宸章照耀詠辭林。虛堂掛後傳千載，翠琰刊成直萬金。振復文明知聖作，尊崇儒術見天心。增修一院煙霞麗主，曲宴羣英雨露深。自我昌朝爲盛事，鼇山清峻重難尋。_!_伏睹禁林新成盛事輒思歌詠不避荒蕪上李學士
聖化今無外，片途莫憚賒。揚帆箕子國，駐節管寧家。去伴千年鶴，歸逢八月槎。離情恨華省，持此待疏麻。_!_貢院鎖宿聞呂員外使高麗贈徐騎省
經從塔下幾春秋，每恨無因到上頭。今日始知高處險，不如歸卧舊林丘。_!_題六和塔
高會蓬瀛振德音，崇賢同慶湛恩深。瑞融雲露飛宸翰，榮下煙霄飾禁林。鳳藻瓖奇清擊石，龍文模琢麗雕金。辭臣喜適逢時願，睿眷殊敦好士心。華照北門張組繡，秘逾東序敵球琳。玉堂宴罷尤知幸，御牓天章豈易尋。_!_禁林讌會之什
幾朝旌表映門閭，更賞林園入畫圖。廷詔總宜名讓水，樹巢多恐是慈烏。花迎客館清香遠，竹繞書堂氣節殊。我直紫垣無路到，亂雲芳草隔洪都。_!_題議門胡氏華林書院
望京樓上望，望久思踟躕。境土連江徼，人家匝海隅。隔山川隠映，近郭水縈紆。雨過風腥檻，潮來岸浸蘆。_!_望京樓
江南楊柳春，日暖地無塵。渡口驚新雨，夜來生白蘋。晴沙鳴乳雁，芳草醉遊人。向晚前山路，誰家賽水神。_!_東林寺
水深花影地莓苔，春色烘人若不開。走報鴒原無別事，遠將歌管酒壺來。_!_崇覺寺
劉八江樓雅，詩家不易言。春風花對岸，夜月水當軒。簾捲青山入，窗開白浪翻。畫來須妙手，夢去亦清魂。吟稱雲初滿，登宜雪正繁。魚龍慣燈火，鷗鷺識琴樽。波動簷摇影，潮回砌露痕。勢雄鄰碧落，景好怕黄昏。未許凡蹤到，寧教俗態存。主人憑檻處，寥廓共誰論。_!_題劉居士江樓
買斷軍峰不計錢，屋前屋後水潺潺。青春花發簾帷外，白日雲浮棟宇間。金鼎欲成紅氣溢，玉芝初種紫苗慳。未知桃熟先生醉，鶴馭何人得往還。_!_題軍山徐秀才居
華林書院集羣英，講誦興來里巷榮。賓友盡爲文苑客，子孫多是帝門生。九理下詔親旌義，四相留詩自著名。致使舉家在霄漢，更將忠孝答皇朝。_!_題義門胡氏華林書院
沙鷺窺吟榻，風蟬入座隅。_!_句  其一
雲昏迷侯館，樹缺辨江湖。_!_句  其二
更無塵土當軒起，只有松蘿繞檻生。_!_句  其三
三玄三要事難分，得意忘言道易親。一句明明該萬象，重陽九日菊花新。_!_頌
胡僧金錫光，爲法到汾陽。六人成大器，勸請爲敷揚。_!_偈
汾陽有三訣，衲曾難辨別。更擬問如何，拄杖驀頭揳。_!_偈
接引無時節，巧語不能詮，雲綻青天月。_!_第一訣
舒光辨賢哲，問答利生心，拔却眼中楔。_!_第二訣
西國胡人說，濟水過新羅，北地用鑌鐵。_!_第三訣
萬古碧潭空界月，再三撈摝始應知。_!_句  其一
陣雲橫海上，拔劍攪龍門。_!_句  其二
三頭六臂擎天地，忿怒那吒撲帝鐘。_!_句  其三
雪埋夜月深三尺，陸地行舟萬里程。_!_句  其四
三玄開正道，一句破邪宗。_!_句  其五
須用直須用，心意莫定動。三歲師子吼，十方沒狐種。_!_三玄偈三首  其一
我有真如性，如同幕裏隠。批破六門關，願出毗盧印。_!_三玄偈三首  其二
真骨金剛體可誇，六塵一拂求無遮。廓落世界空爲體，體上無爲真到家。_!_三玄偈三首  其三
物外乾坤誰得到，壺中日月我曾遊。留今留古曾留得，一醉浮生萬事休。_!_臨卒書詩
憶昔浮最上峰，當年曾得寄仙蹤。凭闌月色出滄海，欹枕秋聲入古松。採藥靜尋幽澗洗，寄書閑仗白雲封。紅塵一下拘名利，不聽山間午夜鐘。_!_憶羅浮
撥破浮塵入紫煙，五羊壇上訪神僊。人間自覺無閑地，城裏誰知有洞天。竹葉影繁籠藥圃，桃花香煖映芝田。吟餘池畔聊欹枕，風雨蕭蕭吹白蓮。_!_五僊觀二首  其一
玄元分古觀，南鎮越王城。五石空留瑞，羣仙不記名。丹砂雖久煉，雞犬自長生。檻簇鰲頭景，門通鶴頸程。煙霞隨砌起，花木逐時榮。古井涵虛碧，疏鐘入戶清。荒蕪憐夜色，寒溜引秋聲。丹竈封苔老，芝田積雨平。風光齊嶽麓，音信接朱明。願將身從此，乘雲到平京。_!_五僊觀二首  其二
相思天一邊，知在石樓間。高卧客稀到，數峰人共閒。仙方新更試，易疏舊曾刪。好探鰲頭信，時應有鶴還。_!_懷石樓
賢良知足辱，爲爾戒貪名。一酌不能惑，千年依舊清。深涵秋漢色，冷浸古松聲。珍重荒碑在，何人曾淚傾。_!_貪泉
潔志登高塔，西南對海城。一真雖有相，萬法本無生。梅雨侵窗冷，天風入海清。臨回慵更語，祖意自分明。_!_遊天通真身塔
寰中有道逢千載，嶺外觀光祇一人。_!_句
明年春色裏，領取一行歸。_!_句
越國啟封後，餘地連吳楚。事著因一時，留名遂千古。_!_干越亭
軒前轆轤轉冰盤，軒裏詩成徹骨寒。多少人來看明月，誰知倒被月明看。_!_自題月軒
秋去春來不倦遥，流鶑相伴語交交。兒孫各自飛鳴去，猶揀新泥補舊巢。_!_題燕
卓爾西山百里强，累年家有桂枝香。萬株松竹封三徑，數世兒孫食一堂。客舍遠連虛席密，縣衙斜引闕門長。就中好是華林墅，別種梧桐養鳳凰。_!_詠華林書院
玉堂視草思嚴助，鈴閣談經滯馬融。_!_句  其一
分符出牧同吾祖，衣錦還鄉自我射。_!_句  其二
剡溪風雨霽，航葦重行行。到處楊柳色，幾家荷葉聲。噪蟬金鼎沸，游水玉壺清。最喜魚梁伴，歸帆的的輕。_!_雨霧剡溪
斗牛星外翻成夢，巢鳥枝南略寄身。越國荷花八百里，別來誰是採蓮人。_!_懷會稽
東道主人心匠巧，鑿開方石貯漣漪。夜深却被寒星映，恰似仙翁一局棋。_!_詠方池
袖裏青鋒秋水寒，誰疑雙燕是金丸。出門風雨如何去，空有霜髭在玉盤。_!_贈白校書
平生愛具區，島嶼夾陂湖。竹雨籠鸂鶒，花煙濕鷓鶘。神仙疑有宅，魚鼇自爲都。何事勞長想，機雲本是吳。_!_憶具區
野水不如璧，澄心不覺勞。與天無表裏，共月見分毫。綠好磨長劍，清宜泛小舠。淡交今已矣，惆悵越波濤。_!_野水
曾見春花落萬紅，不然隨雨即隨風。如何得到重陽日，浮在陶家酒盞中。_!_菊
語燕初飛隴麥青，春雲將雨滯行人。雲間若有金烏賣，應被豪家占得春。_!_春陰
一抹生紅畫杏腮，半園沈綠鎖桐材。黄蜂衙退海潮上，白蟻戰酣山雨來。睡思幾家金带枕，酒香何處玉交杯。太陽西落波東去，惆悵無人喚得歸。_!_野墅夏晚
西南片月充腸冷，二八飛泉繞齒寒。_!_句  其一
磻溪重得呂，維嶽再生申。_!_句  其二
雨被北風吹作雪，水愁東海亦成冰。_!_句  其三
東北風吹大庚嶺，西南日映小寒天。_!_句  其四
三年別館風吹入，萬里長沙月照來。_!_句  其五
人間路到三峰盡，天下秋隨一葉來。_!_句  其六
西北高樓在，東南王氣銷。_!_句  其七
繡帔夢驚中酒處，朱門人語上朝時。_!_句  其八
船中聞雁洞庭夜，床下有蛩長信秋。_!_句  其九
風欲拋高雨壓沉，黄昏前後五更深。_!_句  其一○
閼氏纔聞易妾名，歸期長似俟河清。_!_句  其一一
荷揮萬朵玉如意，蟬弄一聲金錯刀。_!_句  其一二
長憶錢塘江上望，酒樓人散雨千絲。_!_句  其一三
蕎麥花殘小雪飛。_!_句  其一四
南人如問雪，向道是楊花。_!_句  其一五
伯禹無端教鮮食，水中魚盡不知休。_!_句  其一六
大地雪漫漫，春風依舊寒。說禪說道易，成佛成祖難。_!_偈
晨鷄報曉靈，粥後便天明。燈籠猶瞌睡，露柱却惺惺。_!_偈
天晴蓋却屋，乘乾刈却禾。早輸王稅了，鼓腹唱巴歌。_!_示衆偈
參禪學道莫茫茫，問透法身北斗藏。余今老倒羸甚，見人無力得商量。唯有攫頭知我意，栽松時復上金剛。_!_法身頌
滿院秋光濃欲滴，老僧倚仗青松側。只怪高聲問不應，瞋余踏破蒼苔色。_!_題逆旅壁
閣，閣。雕鏤，彩錯，簇明霞，攢麗萼。玉女窺牖，飛仙捧鐸。沉煙燠寶香，媚水涵珠箔。千山蓊鬰晴霽，萬井喧填曉郭。登臨徒倚傍瓊欄，滿目春光煦寥廓。_!_春日登大悲閣二首  其一
閣，閣。般斤，郢作。木從繩，工必度。華飾藻繪，密施榱桷。明蟾代寶燈，瑞霧爲珍箔。欄危似倚高穿，梯迴疑空碧落。有時閒上瞰人寰，自謂禽中騰一鶚。_!_春日登大悲閣二首  其二
春城滿望，曉閣閒登。塵銷霽景，定出真僧。人懷遠思，檻凭危層。因圓果證，勝境斯興。_!_春日登大悲閣
聖主欽崇教，千光顯紺容。映雲窗倚暖，籠月箔花重。浄剎香風遠，危欄碧霧沈。勝因良以詠，華閣一斯逢。_!_春日登大悲閣
碧天臨迥閣，晴雪點山屏。夕煙侵冷箔，明月歛閑亭。_!_春日登大悲閣二首  其一
裊霞披迥殿，香霧擁輕簾。曉花歌靜院，芳樹捧晴簷。_!_春日登大悲閣二首  其二
九萬鵬霄振翼時，與君同折月中枝。細思淳化持衡者，得到于今更有誰。_!_寄寇平仲
恨別春歸酒滿杯，殘芳繚繞舊亭臺。不甘淑景隨風變，剛被炎光繼日催。弱柳綠濃還易合，夭桃紅盡更難開。明年復與君相約，重遣陽和早到來。_!_春暮  其一
落紅庭院綠池塘，語燕啼鶑亦可傷。霽柳吹花春已老，暄槐成幄日初長。_!_春暮  其二
蜂蝶如知春已歸，雨餘鶑亦縷金衣。東風盡把楊花翦，吹作滿城輕雪飛。_!_春暮  其三
千朵穠芳倚檻斜，一枝枝綴亂雲霞。憑君莫厭臨風看，占斷春光是此花。_!_桃花
昔爲宰輔居黄閣，今作元戎控夏臺。萬里蒼黔漸受賜，一方清晏有何才。紫宸杳杳彌年別，紅旆翩翩映日開。將相官榮如我少，不須頻獻手中杯。_!_偶吟遣懷
勳將鐘鼓堪銘鏤，業爲皇王致太平。貔虎有威開玉帳，犬戎無戰卧金鉦。_!_呈知鄜州何士宗
四面煙嵐合，吟魂到便清。亂山供遠翠，幽竹送寒聲。磬韻聽時歇，雲根望處生。塵機閑擺落，潛得笑浮榮。_!_游浄居寺
峽山勝地安禪處，萬仞危橋壓要津。世上豈知名利路，浪中空笑往來人。倚門怪石狂遮面，入座寒雲碎遶身。日暮西風懶回首，滿林幽鳥語聲頻。_!_峽山飛來寺
岑樓高架郁嵯峨，幾度憑欄發浩歌。春樹鳥聲當戶巧，夕陽山色卷帘多。花凝玉勒含煙露，酒泛金樽醉綺羅。自是梁園知好客，不妨車馬日相過。_!_題義門胡氏華林書院
律管風生消暮景，塞原煙靜絕妖氛。坐移殘燭光陰變，故舊年華一夜分。_!_延安守歲
四時常有煙棚合，三月猶無菜甲生。_!_句
詩題：寄寇平仲首句：玉殿登科四十年。_!_存目
金谷花時醉一場，舊遊無日不思量。誰知萬水千山裏，枉被人傳過洛陽。_!_題洛陽村寺
憐君將命拜新恩，送別都門亦斷魂。雨歇桂林秋更暖，瘴連梅嶺日多昏。詔頒海徼征徭薄，兵罷蠻州市井繁。愧我不才居禁近，前春灑掃待回轅。_!_送陳堯叟赴廣西漕
宦路厭風塵，高堂役夢頻。拜章辭旨切，致政罷光新。陶令羞爲吏，潘生喜養親。况登朝序貴，半俸豈憂貧。_!_贈淳于公歸養
紛紛游客豫章回，俱道華林就學來。門第昔年旌闕聳，主人長日講筵開。化行鄉黨渾無頌，教得兒孫盡有才。好是諸生游息處，四時花木繞書臺。_!_題義門胡氏華林書院
青葱溫樹非塵境，鼇岫金鑾近日邊。石壁天章垂雨露，璇題宸翰動雲烟。西垣賈馬徵辭客，東觀蓬瀛集列仙。讌喜酡顔飛玉斝，鏗鏘奮藻擘花牋。唐虞盛化高千古，葵藿傾心祝萬年。自顧薄才誠有媿，不知何以奉羣賢。_!_禁林讌會之什
世世趨庭列雁行，烟蘿泉石繞書堂。分題月下聯書版，聚宴花前獻壽觴。旌表异恩逢聖代，隠居佳致接仙鄉。因知孝治垂風化，青史留名道允光。_!_題義門胡氏華林書院  其一
簪裾幾世住南昌，講學旌閭曄日光。舊里葛山同井邑，遠方廬阜出門牆。康成業自詩書顯，卜世家由孝弟彰。二隠昔慚聯懿分，同將姓字列東堂。_!_題義門胡氏華林書院  其二
君家高誼冠南州，舊輯書堂聚北流。北飯未嘗輕下客，名園不羨覓封侯。挂冠令有陶彭澤，訪道人希許遠遊。他年濯纓江海去，終期此日挹浮邱。_!_題義門胡氏華林書院  其三
潮田種稻重收穀，山路逢人半是僧。城裏三山千簇寺，夜間七塔萬枝燈。_!_長樂集總序
舊刻巖前文字在，登臨盡日動悲辛。子孫千載知多少，只我今來嗣後塵。_!_謝客巖
滄波泛瓶錫，幾月到天朝。鄉信日邊斷，歸程海面遥。秋泉吟裏落，霜葉定中飄。爲愛華風好，扶桑夢自消。_!_贈日本僧
巨石何年琢，爲盆勢莫裁。圓疑通澤國，深可並天台。法水長時滿，青蓮向日開。無人知此喻，寂寞首空迴。_!_石盆寺
修笙簇徑出林椒，可與遊人避俗囂。曲檻隔花安筆硯，小窗延月伴簞瓢。紅藤引蔓移山豆，綠葉分葩植水蕉。到此每憐清氣別，可堪寒夜雨瀟瀟。_!_題武陵護戎林亭
聞說幽亭氣象寬，何須基構入雲端。平瞻一郡連山翠，遠矚千門枕水寒。風拂石床松子墜，雨籠莎徑栗花乾。遥知出定牽吟夜，只欠清猿嘯碧湍。_!_寄題元長老林亭
數家茅屋枕魚磯，歲歲生涯在渺瀰。雞犬怪人奔竹徑，兒孫逢客倚柴籬。壁懸簑笠殘煙雨，門對溪山閱盛衰。一曲新歌一船月，夜深來往碧漣漪。_!_漁家
回翔青瑣已多時，四海歸榮更是誰。通籍禁中參鳳閣，司言天上煥龍墀。修文禮樂源何大，振筆雲雷澤益滋。若把王褒頌勳業，未如際會遇昌期。_!_寄內翰王同年
爲儒還解著征衣，遠戍沙連白草齊。雁陣不衝羌笛怨，狼煙微認塞雲底。蕎花露溼堆空塹，蓼水泓澄截古堤。漸近界河分內外，野禽嘐戛路東西。_!_河北行
戛雲秋翼健磨天，九萬修程孰可肩。五馬幸歸鄉國路，百城初認釣魚船。餘霞綺閣方池上，宿靄人家疊嶂前。多感聖君垂異寵，力思報效向衰年。_!_出典宣城三首  其一
蘆花未白蓼初紅，綠水澄藍是處通。景色不須今日別，煙光仍與昔時同。馬嘶曉月思閑廐，帆掛秋光足便風。寄語路人休借問，錦衣歸去一衰翁。_!_出典宣城三首  其二
分符慙寡術，榮抃出京畿。況什新秋節，重經舊釣磯。江村初雨歇，水國淡煙微。一路風光好，還同衣錦歸。_!_出典宣城三首  其三
碧草芊綿十洞春，青蒼寒疊五溪雲。山縈乳竇層層秀，路隔桃花處處分。苔徑竹深迷鶴跡，石壇松古漏星文。通宵回想塵寰事，好結茅茨向水濱。_!_遊桃源觀
高韻出重城，林梢鶴夢清。九衢方月曉，四野復霜晴。會有神仙聽，能無魍魎驚。寒山深洞口，依約片雲橫。_!_相國寺晚鐘
不愁白日斜，唯只是僧家。遠徑接芳草，閒庭掩落花。木欄棲悲翠，盆水種蒹葭。到此常留意，深窗自煮茶。_!_僧家
樓臺高聳入中天，壓破寒山數畝煙。永日松欄幽鳥語，半空巖石老僧禪。窗臨樛木排深澗，簷拂長蘿下翠顛。野客每來何所得，一聲秋磬似相便。_!_題廬山上化成寺
高閣登臨暑氣空，綠槐蟬噪咽清風。我今到此須懷感，多少行人道路中。_!_滴翠軒
竹山絕頂古招提，境異相將待國齊。靈鷲雄吞台嶽小，瑞峰高壓斗牛低。雲深石怪宜猿隠，水靜林幽樂鳥啼。見說當年封紫籜，只因丹鳳此中棲。_!_題紫籜寺
孤雲不爲雨，盡日却歸山。_!_句
鷺行飛起綠楊岸，漁笛吹殘明月灘。一片畫圖收不得，何人終日倚闌干。_!_題元象大師房
台嶺名將方丈齊，當年曾說二僊迷。無人再得洞中信，空有桃花落剡溪。_!_妙智寺  其一
排危步步上天梯，喬木蒼蒼拂紫霓。向日莫催琪樹老，清宵應見玉繩低。雲蒸巨壑金虬蟄，月落高巖翠羽栖。況復僊翁丹井在，碧霄歧路不須迷。_!_妙智寺  其二
八重峰頂望羣山，百谷東流去不還。惟有右軍遺跡在，月波時落墨池間。_!_妙智寺  其三
了了無凝滯，誰人知此心。開池待海月，種樹宿沙禽。白雪盈青簡，古風生素琴。由來大隠者，何必在山林。_!_題勝光怡道軒
累葉聚居旌孝行，一齋崇講待儒流。滿堂書史勝金玉，入檻峰巒逼斗牛。墨客四來深慕義，本奴千樹等封侯。南昌舊令曾羈宦，悔不當初命駕游。_!_題義門胡氏華林書院
爽氣乘秋至，凉飆蕩暑初。泠泠含遠籟，槭槭動輕裙。翠幕波無際，修篁韻有餘。潛驚塞草綠，乍拂井桐疏。素髮悲郎將，霜紈感婕妤。窗光流熠耀，簾影亂蟾蜍。塵襲青絲騎，香飄紺幰車。故宮經馺娑，別館度儲胥。薄暮來金埒，凌晨上玉除。寧同起窮巷，賸欲賦愁予。_!_清風十韻
月放冰輪傍絳河，相期寶婺夜經過。嫦娥不惜宮中桂，乞與天香分外多。_!_戊申年七夕五絕  其一
碧天如水月如鈎，金露盤高玉殿秋。青鳥潛來報消息，一時西望九花虯。_!_戊申年七夕五絕  其二
漢殿初呈楚舞時，月臺風榭鎮相隨。如何牛女佳期夕，又待鑾輿百子池。_!_戊申年七夕五絕  其三
月露庭中錦繡筵，神光五色一何鮮。世間工巧如求得，四至卿曹亦偶然。_!_戊申年七夕五絕  其四
銀河耿耿露漙漙，彩縷金針玉佩環。天媛貪忙爲靈匹，幾時留巧與人間。_!_戊申年七夕五絕  其五
晉朝名理漢循良，胡粉宮闈紫界牆。得請仍辭史官筆，憶歸重換會稽章。閒尋嶽寺茶香細，盛會江樓鱠縷長。官是秋曹俱老大，異時同約棹滄浪。_!_送高學士知越
臺盤疏石渠，激流不四面。夏屋有餘清，羽觴隨意轉。賓告醉言歸，主稱情未惓。雖非禊飲辰，豈謝蘭亭讌。_!_典水亭
黄鵠晨霞傍樓起，頭陀秋草繞碑荒。_!_句
靜中好，冥心歸宴寂。齋己不虛吟，靜是真消息。_!_靜中好
了知入道門，先從靜爲祖。靜勝則心安，安久虛靈府。虛極發明靈，洞徹無不睹。天然法樂多，豈比聞簫鼓。_!_靜深生四妙辭
圖上華夷能盡記，未始經行一步地。博聞强識總周知，心不能行亦如是。_!_有警辭
若能覺其夢，且悟浮生如戲弄。若能智其識，漸悟狂知枉心力。若能性其情，大悟歸真即妙明。喜得自然三悟法，書之聊以表研精。_!_三悟辭
心如常滿杯，所以明知足。心似不燃火，所以明無欲。二法可行持，書紳聊自勗。_!_書紳二法辭
了達事終虛，往事何殊夢。此後事來干，屹如山不動。了達事終虛，往事今何在。此後事來干，豁若空虛礙。獨覺貴高奇，傑出羣迷外。_!_超真獨覺辭
紛然往事來，浮雲經大空。喧然是非聲，驚飈觸灌叢。古今無奈何，魏順於其中。_!_知常委順辭
事往終空，如雲如風。事來不絕，如日如月攝。念神凝，久習而成。觸境情起，即時而止。不可殫言，自當求理。_!_自爲觀照總持辭
形是幻，情是夢，寢興視息隨羣動。當念元來一切無，豁然頓遣心中空。_!_反本觀空無礙辭
以靜制動，靜爲躁君。以虛受有，虛緣葆真。詳而後習，可書諸紳。_!_簡求心要書紳辭
陶令曾言歸去來，解印還家不迴首。屏貴都遺身外名，忘憂酷嗜杯中酒。白傅曾言歸去來，了知浮世非長久。獨步逍遥自得場，飲食寢興隨所偶。羅隠曾言歸去來，濩落生涯何所有。明日船中竹一竿，要學江湖釣魚手。晁叟亦言歸去來，抗表辭榮養衰朽。京洛紅塵舊滿衣，總脫臨風都抖擻。_!_倣歸去來辭
人事常酌中，取象如敧器。器平不敧覆，有同身爽利。道心常不繫，取象如慮舟。舟閒隨逝止，可比性優游。能符雙喻者，何虛復何憂。_!_雙喻辭
咨咨爾幻身，誰能住世久。洪纖妍媿，豈長存而不朽。咨咨爾幻心，常隨外物誘。風生電滅，求其狀而何有。豁然達理，忽洞見於天真。未能無悶，或沃之以聖酒。去鄉遊蕩久不歸，今覺窮途自迴首。_!_智斷身心辭
蒙以正，德而隠。專於靜，遯於遯。無是無非無所求，無名無迹無諸悶。愚自書紳用此言，深心更與何人論。_!_集句書紳自用辭
物來誘之而不隨，物來觸之而不動。不隨不動自由心，何須結社詢千衆。萬事悠悠過即空，追思豈異春宵夢。_!_洞心情境定心篇
人多樂於親新相知，又多悲於生別離。唯能與道相知久，如魚樂水無暌時。樂道至樂非常樂，宜真造適潜熙怡。逌然在心不在境，安能更與白雲期。_!_與道相知最樂篇
心本不愆自然戒，何用科條心毀敗。心本不動自然定，何用勤勞止自兢。心本不迷自然慧，何用參尋叩倫類。即今知此三自然，奉以周旋無失墜。_!_三法自然歌
無所求，擺落人間萬事休。有所求，安養衰年樂聖猷。不願竹木林內隠，不願蓮花社裏收。願在清平仁壽域，含華守素得優游。_!_無有所求歌
白氏先生躭醉吟，銜杯灑翰恣歡心。樽空才盡若爲計，釋悶遣懷功未深。愚稱居士名醒默，清思忘言求妙德。習此功成道更高，不到詩魔兼酒惑。_!_醒默居士歌
處世間法，或伸或屈。用觀察智，無固無必。出世間法，勿違勿失。用决定信，惟精惟一。曲盡其妙，退藏於密。_!_并用存心微妙訣
性之生情，爲夢爲想。性之生緣，如影如響。不有古聖，愚將安仰。不有妙道，愚將安倣。爰得智刃，决開疑綱。人不同心，超然獨往。明融日新，率由天奬。_!_四方觀練深心訣
心空如太空，豁然無可觸。一真法界中，靈照常安住。_!_偈
清澄寂滅海，明浄涅槃天。到此方知樂，休躭濁睡眠。_!_自警
了知起滅意，决定生死根。不復隨緣轉，是名不動尊。_!_堅凝
與道彌新世轉疏，老心恢廓學如初。妄緣紛擾隨時過，雲物何曾礙碧虛。_!_十魔軍
賦象各由心，影響無欺詐。元無造化工，羣生自造化。_!_造化因心偈
牢收長物金三品，密寫虛名墨一行。失道信緣成苦趣，懵然流轉海茫茫。_!_意不求如  其一
風花榮落速，水月浄明深。物物觀天理，資吾入道心。_!_意不求如  其二
心息相依，息調心靜。靜調久久，可成勝定。神氣相合，氣和神清。清和久久，可致長生。_!_禪道同功修養訣
老來何故惜分陰，如月明虧魄漸侵。進道不遑求廣智，隨時隨處且冥心。_!_晚年勤道自修詩
恬和端潔及虛明，六妙均融道法成。願考此祥皆密契，不求知己浪傳名。_!_心禱六符詩
今人學宴坐，不免尋思過。欲免尋思過，但知學宴坐。_!_擬古人詩
人愛貴而富，我愛白而虛。富貴榮辱會，虛白吉祥居。_!_擬龐居士詩
求位不由己，求道不由天。位即無以求，道可使進焉。且務由己者，己能盡心源。勿問由天者，天高擅化權。_!_擬白樂天詩  其一
順逆不由己，喜怒不由他。他即無奈何，己可存太和。且務由己者，克己諒誹多。勿貴由他者，他心是我魔。_!_擬白樂天詩  其二
起滅心不停，生化形無數。奇哉大丈夫，自在空中住。_!_偈  其一
一切是非藪，皆從外聽成。我是厭聞者，反聽存靈響。_!_偈  其二
求聽存靈響，冥心合太虛。清融浮想盡，名曰小無餘。_!_偈  其三
權要亦有苦，苦在當憂責。閑慢亦有樂，樂在無縈迫。_!_擬白樂天詩
三空一不空，悟入勢孤雄。得道加殊稱，超天自在公。_!_具足觀修訣
心息音，混融深。智先覺，念無侵。隨辦及，即溫尋。用此法，存於心。_!_自曉存心訣
羲和走馭趁年華，不許人間歲月賒。春正艷陽春即老，日方停午日還斜。時情莫測深如海，世事難齊亂似麻。已共身心要約定，古今如此勿驚嗟。_!_擬白樂天遣懷
角勝勞生不足云，濫傳僧語亦非真。始知解愛禪中樂，萬萬人中無一人。_!_擬白樂天期李二十文略王十八質夫不至獨宿仙遊寺
孟子四十心不動，定光四十心離塵。我到明年加一倍，如何此際尚因循。已喜自逃名宦綱，猶患長隨造化鈞。記得前賢有詩句，祖師元是世間人。_!_擬白樂天題贈定光上人
心不擇時息，書不擇時觀。達理意無礙，豁如天地寬。_!_擬白樂天詩
貌愚愚谷邃，道醉醉鄉春。愚醉無迷謬，伊予意又新。_!_詩一首
自學養恬休用智，從他名迹日衰微。我身不欲全高貴，高貴多乘禍敗機。_!_擬白樂天詩
豁然悟空，了然見性。凝然不動，寂然無思。_!_願成四勝深心偈
多圖果何益，只自勞奔競。不如收身心，凝然成靜定。_!_擬白樂天詩
精鶩成勤瘁，頤貞俟有瘳。吟生南越思，慈結北憂。粲枕甘爲蝶，豐厨厭炙牛。玄元知寡欲，平子尚多愁。夕鳥侵階啄，宵螢入樹流。玉書能靜覽，柱史倦閑投。忽賦行雲什，堪聽擊壤謳。期君整朝佩，仙置在瀛洲。_!_屬疾
仙御來相慰，解顔良會稀。病蠲宜養素，趣遠欲忘機。懲躁能無漸，延齡或可祈。影摇珠箔細，聲泛細箏微。委恨餘班扇，流歡入楚衣。陶潛知夢穩，韓壽畏香飛。氣爽蒼龍闕，凉生白虎闈。健資雞距筆，偷撼獸鐶扉。松下琴心逸，江東鱠縷肥。宿懷真隠處，終約與同歸。_!_清風十韻
鍊礦成金得寶珍，鍊情成性合天真。相逢此理交談者，千百人中無一人。_!_燕居
餞別閶門復少留，故人邀我浣離愁。旋沽美醖乘漁艇，急棹斜陽到虎丘。千古劍池呀怪石，一方金地枕清流。歸時眷戀情無限，不得從容秉燭遊。_!_遊虎丘詩
覆簣由心匠，多奇勢逼真。盆池幽閒古，拳石翠峰新。雲淡爐煙合，松滋樹影鄰。不須同謝傅，對此已精神。_!_假山
條教屬惟良，乘秋始辦裝。朱轓重按部，白首尚爲郎。督課民期富，從儒道益光。更資談博物，千載楚萍鄉。_!_送何水部蒙出牧袁州
宜城徵美醖，漢水得佳舫。登峴思前哲，遊池醉夕陽。_!_詩一首
安得大金柅，制彼日月輪。免同流水車，今人續古人。_!_句  其一
介居僧尚雜，警聽鶴猶聾。_!_句  其二
影外影爲三等妄，夢中夢是兩重虛。_!_句  其三
三臺八座九品官，名目不同而已矣。_!_句  其四
破暗用明明是用，非明非暗即惺惺。_!_句  其五
葉外應無葉，心中更有心。_!_句  其六
色空辨相何妨道，語默由心不礙禪。_!_句  其七
橋過涿水心先喜，路入雄州眼更明。_!_句  其八
昭然不昧處，靈照在胸中。_!_句  其九
浮生七十今踰九，已是超羣越世人。_!_句  其一○
妄緣擾擾知縈己。_!_句  其一一
宴居寂寂堪修道。_!_句  其一二
明心了了思超世。_!_句  其一三
豈知習靜知常子，塵外天聲滿耳根。_!_句  其一四
耳音清亮好，最愛夢醒時。_!_句  其一五
文昭豈異天垂象，澤布還同雨灑溟。_!_句  其一六
鳳駕都門曉，凉風苑樹秋。_!_句  其一七
南郡正求賢太守，西垣須輟舊詞臣。_!_句  其一八
期月政成當事簡，不妨遊燕楚宮春。_!_句  其一九
羅含舍宇存遺址，熊繹封疆控廣津。_!_句  其二○
心如蓮花不著水，身似翔鴻不可籠。_!_句  其二一
清興比方心境妙，月明池浄白蓮開。_!_句  其二二
善思委順世間法，於本真心而不動。_!_句  其二三
芃芃麥壠驚翬起，灼灼桃園舞蝶來。_!_句  其二四
可能宴坐即宴坐，待全靜無全靜時。_!_句  其二五
詩題：遊文潞公曲水園首句：夭桃穠李艷芳辰。_!_存目
蒿蘭不並香，涇渭安同流。小人有千險，君子生百憂。名重聖主徵，道光史策收。一鶚秋空飛，鳥雀徒啾啾。_!_送王長洲禹偁赴闕
曉汎剡溪水，晚見剡溪山。徘徊駐行櫂，待月思再還。漁唱深潭上，鳥棲高樹間。應當金石交，念我無暫閒。_!_曉泊嶀浦寄剡縣劉貺員外
吳山挂魂碧，浙江入夢清。旦暮東南望，徒使華髮生。君今運邦計，不得同舟行。即聽江倉豐，竚見汴稟盈。_!_送孫學士兩浙轉運使兼簡杭州知府張侍郎  其一
曉帆疊疊飛，夜櫓連連鳴。貪吏誡守廉，饑民蘇念生。岸花有異態，沙鳥無嬌聲。錢塘太守賢，好共致昇平。_!_送孫學士兩浙轉運使兼簡杭州知府張侍郎  其二
金山碧崔嵬，我泛扁舟來。虛閣登還下，長廊去得迴。梵剎絕頂立，僧房八面開。波濤起蛟蜃，洞穴生風雷。千載有高松，萬古無纖埃。葛衣惹秋雲，草履黏蒼苔。孤城寒角動，片帆暮鐘催。朗吟成此章，欲返猶徘徊。_!_金山寺留題
名利路萬轍，我來意如何。紅塵三尺深，中有是非波。波翻幾潛沒，來者猶更過。歸去感知淚，永灑青松柯。_!_闕下留別孫丁二學士歸舊山
頭冠星斗光，七十鬢不蒼。篋有化金方，詩無入俗章。舉步雲霞輕，出語芝朮香。約我游羅浮，絕頂天風凉。_!_贈道士王介
大雪擁蓬戶，寒夢不成歸。孤坐北窗風，飄落辭家衣。向曉酒力減，背壁燈影微。誰知游子心，暗逐長空飛。_!_雪夜有感
上清消息久不聞，紫鸞丹鳳應離羣。羲和縱轡日又曛，九衢旦暮徒紛紛。誰識天書數行字，識者便是真僊子。直言鉛汞成還丹，鍊之餌之身不死。嵩陽道士早來別，纔承天澤辭玉闕。紫章深秘莫漏泄，他年華頂爲君說。_!_贈馮德之道士
風雅道何玄，高吟憶閬仙。人雖終百歲，君合壽千年。骨已西埋蜀，魂應北入燕。不知天地內，誰爲讀遺編。_!_憶賈閬仙
浮生難會此，此寺絕塵埃。容易寞言去，等閒爭得來。江聲寒若吼，山色翠如堆。自是忘機者，憑闌不忍迴。_!_與人游會潤州金山寺
望湖樓上立，竟日懶思還。聽水分他浦，看雲過別山。孤舟依岸靜，獨鳥向人閒。迴首重門閉，蛙鳴夕照間。_!_望湖樓上作
維揚相別後，十載浙江居。氣概貧猶在，顛狂老漸疏。已憑天柱客，曾寄漢陽書。近見人來說，才華患有餘。_!_寓泊浙江寄漢陽孫邁郎中
永夜不能寐，閒門懶復開。片心生萬緒，孤枕轉千迴。敗葉聲如雨，狂風響似雷。更堪江上笛，歷歷有餘零。_!_錢塘秋夕旅舍感懷
秋色入簷楹，閒門開復扃。愁人欲長醉，薄酒又還醒。攪照頭將白，逢誰眼暫青。祇應南與北，唯此念飄零。_!_秋日旅舍感懷
久客見華髮，孤櫂桐廬歸。新月無朗照，落日有餘暉。漁浦風水急，龍山煙火微。時聞沙上雁，一一背人飛。_!_歲暮自桐廬歸錢塘晚泊漁浦
寶塔孤峰頂，題居積翠中。四邊湖水繞，一逕郭門通。香滴松梢雨，凉生竹簟風。閒吟與閒坐，此興與誰同。_!_孤山寺易從房留師
車馬不暫駐，年光如瀉波。人間歡樂少，陌上別離多。往事祇如此，浮生終若何。花前一尊酒，得失且高歌。_!_春日對酒書事
南北各何之，重來寧有期。相將行數里，欲別立多時。野店人煙迥，前村草木衰。祇應今夜夢，未苦遠分離。_!_與張覃秀才鄴中途次言別
久客向天末，唯將鸞鶴羣。盈虧頻歎月，舒卷幾憐雲。有志思光國，無才可佐君。知音時見贈，應達聖朝聞。_!_敘事答所知
吟齋漳水濱，孤僻度殘春。長喜詩無病，不憂家更貧。鐘聲來遠寺，山色徧諸鄰。門有誰相訪，僧過豈厭頻。_!_暮春漳川閒居收事
此地絕炎蒸，深疑到不能。夜凉如有雨，院靜若無僧。枕潤連雲石，窗明照佛燈。浮生多賤骨，時日恐難勝。_!_夏日宿西禪院
兩岸山光合，況當三月天。好花紅照水，芳草綠隨船。貨藥村橋醉，收帆野渡眠。因思二朝客，同泛恐無緣。_!_舟中自吳之越寄潤州柳侍御開楊博士邁
名場欲獨立，一念一心寒。白日昇天易，明時取仕難。家園半牢落，鬚髮漸衰殘。試把平生業，來投作者看。_!_上李學士
西風妒秋月，浮雲重疊生。一夕不見光，雙目如失明。立恐疾足折，坐覺愁抱盈。況當百蟲苦，遶階千萬聲。_!_中秋無月
巖下多幽景，且無塵事喧。鐘聲晴徹郭，山色曉當門。深洞藏泉脈，懸崖露樹根。更期來此宿，絕頂聽寒猿。_!_秋日題琅琊山寺
片片落復落，園林漸向空。幾番經夜雨，一半是秋風。靜擁莎階下，閒堆蘚徑中。谷松與巖檜，寧共此時同。_!_落葉
高吟見太平，不恥老無成。髮任莖莖白，詩須字字清。搜疑滄海竭，得恐鬼神驚。此外非關念，人間萬事輕。_!_敘吟
北高峰上塔，竟上最高層。嘗謂人難到，何當我獨登。天香聞不斷，海月見微稜。懶下紅塵路，重來恐未能。_!_北高峰塔
不信先生語，剛來帝里遊。清宵無好夢，白日有閒愁。世態既如此，壯心應已休。求歸歸未得，吟上水邊樓。_!_寄陳希夷
莫歎塵泥汩，且圖山水游。雙峰天姥翠，一舸剡溪秋。不見戴安道，有懷王子猷。西風無限意，盡屬釣魚舟。_!_自諸暨抵剡  其一
夷猶雙槳去，暮不辨東西。夕照偏依樹，秋光半落溪。風高一雁小，雲薄四天低。莽蕩孤帆卸，水村楊柳堤。_!_自諸暨抵剡  其二
秋渚涵空碧，秋山刷眼青。排頭煙樹老，撲面水風醒。上瀨復下瀨，長亭仍短亭。夜船明月好，客夢滿流螢。_!_自諸暨抵剡  其三
出得雲門路，風悽日夕曛。船撐鑑湖月，路指沃州雲。山色周遭見，谿流屈曲分。一觴還一詠，誰是右將軍。_!_自諸暨抵剡  其四
誰構危亭已半空，野人時得恣疏慵。閒觀揚子江心浪，靜聽金山寺裏鐘。醉卧豈能妨燕雀，狂吟爭不動魚龍。夜來雨歇蛙聲亂，憶著嵩陽千萬峰。_!_瓜州臨江亭留題
聞說飄零亦異鄉，登樓吟望益悲凉。當時欲別言難盡，他日相逢話更長。蟬噪水村千萬樹，雁過雲岫兩三行。明朝策蹇還無定，空倚危欄到夕陽。_!_秋日登樓客次懷張覃進士
從來長見說兵機，今日君恩志豈違。驄馬不騎騎鐵馬，繡衣休挂挂戎衣。雄師已聽心皆伏，醜虜將聞魄盡飛。應笑苦吟頭白者，二南章句轉衰微。_!_寄贈柳殿院開授崇儀使赴邊上
遶欄忽見思傍徨，造化功深莫可量。穠艷算無三月盛，殘紅更向九秋芳。萬家珠翠還爭賞，一郡笙歌又是狂。惆悵東籬下黄菊，有誰來折泛瑶觴。_!_維揚秋日牡丹因寄六合縣尉郭承範
一家久寄浙江濱，倏忽如今二十春。須信百年都似夢，莫嗟萬事不如人。樽中有酒何妨醉，篋裏無金未是貧。但看故鄉榮達者，算來多葬北邙塵。_!_樽前勉兄長
微軀不殺謝天恩，容養疏慵世未聞。昔日已爲閒助教，今朝又作散參軍。高吟瘦馬衝殘雪，遠看孤鴻入斷雲。到任也應無別事，願將清俸買香焚。_!_赴滁州散參軍途中書事
早掌綸言世盡知，豈期謫宦至于斯。生前是客能投卷，死後何人爲撰碑。讒佞萬端應已矣，文章千古恐無之。野夫舊句多蒙賞，昨日閒思淚暗垂。_!_聞高舍人錫下世
游子辭鄉早，高堂親已老。燕來不東飛，寄書何日到。_!_長安道中
高枝枝上鳥，終日叫思歸。如斯羽翼全，何不望鄉飛。_!_題思歸鳥
一軸新詩意轉深，幾迴看了又重尋。最憐積水浮秋漢，閒望滄溟盡日吟。_!_謝寇員外準見示詩卷
萬樹青青带雨寒，離亭相別淚闌干。莫將便作無情物，亦待抽身入建安。_!_送成庫部肅建安監稅
待月中秋上古城，迥然光掩別宵明。野人望久翻惆悵，無奈浮雲滅又生。_!_中秋月
再到錢塘眼塹清，騎馿看月又南行。可憐一片西湖水，不得垂綸老此生。_!_呈錢塘知府薛諫議
六代繁華難重問，此時興廢動吟情。空流一带秦淮水，朝暮惟聞鳴咽聲。_!_金陵禁林有感
姑蘇太守義何長，東泛仙舟已不忘。更借洞庭湖上月，數宵相送到錢塘。_!_到錢塘却寄姑蘇太守
雲翦烏妙霧翦衣，存神養氣語還稀。人人盡喚孫思邈，只恐身輕白日飛。_!_贈林處士逋
繞寺千千萬萬峰，滿天風雪打杉松。地爐火暖黄昏睡，更有何人似我慵。_!_宿靈隠寺
昔日長饒國手先，如今多病卧林泉。有時閒倚青松笑，猶憶曾輸一著玄。_!_贈吳處士棋
山頂風摇萬樹鳴，扁舟欲解覺難行。羨師齋後關門睡，不管波濤四面生。_!_留別金山寺
寺中聞說牡丹花，多少人爭耳傍誇。潦倒參軍來看晚，數枝已謝病僧家。_!_書璿公房牡丹
邊鴻過盡背枕卧，弟姪無書憂膽破。蛩聲更苦不忍聞，半夜起來塞耳坐。_!_旅舍秋夕書懷
共約中秋來看月，一輪終不見清輝。衆人眠後唯孤坐，翻憶無雲宿翠微。_!_中秋與柳贊善開宗贊善坦寇學士準宿宋拾遺白宅不見月
獨上危樓返照間，亂鴉羣鳥噪迴還。故人歲暮在何處，空見千山與萬山。_!_寄石隠之
浩浩霜風萬木寒，高吟大醉出長安。杖頭一卷金丹訣，塵世何人借得看。_!_送馮尊師德之出長安
一宿山房話別離，慇懃勸我酒盈卮。更教弟子橫琴送，彈徹悲風盡淚垂。_!_與道士馮德之話別
有家數口寄伊川，孤宦東西二十年。見說葬時無一物，空留滿篋舊文編。_!_聞陳贄郎中下世
久旱臘月如夏熱，夜來忽降一尺雪。叫謝上天聲應徹，且壓瘴氣不作孽。_!_喜臘雪
學畫蛾眉獨出羣，當時人道便承恩。年年不見君王面，花落黄昏空掩門。_!_宮詞
高愛三峰插太虛，掉頭吟望倒騎馿。旁人大笑從他笑，終擬移家向此居。_!_過華山
炎炎畏日樹將焚，却恨都無一點雲。强跨蹇馿來得到，皆疑渴殺老參軍。_!_題資福院石井
曹娥廟前秋草平，曹娥廟裏秋月明。扁舟一夜炯無寐，近聽潮聲似哭聲。_!_曹娥廟
將齊華嶽猶多六，若並巫山又欠三。好是雨餘江上望，白雲堆裏潑濃藍。_!_九華山
長亭黄葉正紛紛，一曲驪歌酒十分。須信滁陽人有意，滿城來送散參軍。_!_離滁陽
一卷詩成二十年，畫曾忘食夜忘眠。莫言不及相如賦，誰敢高吟漢帝前。_!_書詩卷末
閑上應天寺裏塔，九層突兀入幽雲。下窺已覺紅塵別，低語猶疑碧落聞。秦望山高如髻簇，照湖水闊若甌分。野人不管興亡事，空憑危欄到日曛。_!_登應天寺塔
禹廟高高萬木齊，蟾蜍影裏月光低。山中不慣聞寒漏，一夜猿驚與鳥啼。_!_泊禹祠
萬古稽山下，森森大禹祠。幽人來暗禱，靈魄望潛知。帝慮河頻决，民憂業旋移。自慙無異策，載拜淚雙垂。_!_癸未歲秋七月禱禹廟
近携琴鶴遊東越，曾接談諧氣味深。佛意已知師達了，儒書却爲俗披尋。稽山有雪寒凝骨，鑑水無風冷徹心。別後相思向誰說，祗應霜鬢暗相侵。_!_寄會稽仲休山人
門掩多年生綠苔，想師心地似寒灰。勞心擾擾休來此，我是閒人尚不開。_!_題蕭山祇園寺門
受知聖睠與誰同，師號封題寄梵宮。爲謝國恩來闕下，又承天澤去山中。禪餘靜對江亭月，吟苦凉生海樹風。若到赤城逢羽客，但言孤鶴在金籠。_!_送崇教大師惠思歸山
扁舟不復見袁宏，故壘猶連謝尚城。騎鯨仙子千年恨，化石佳人萬古情。牛渚磯前浪如屋，區區名利與生輕。_!_游當塗
野花成子落，江燕引雛飛。暗草薰苔徑，晴楊拂石磯。_!_夏
花殘雨又風，飄紫復飄紅。不到三春盡，都經數夜空。繞闌仍聚散，逐水尚西東。可惜多情蝶，徘徊晚照中。_!_落花
遠挹高風自漢廷，老松猶带昔年青。留侯高卧衣冠冷，鼻祖重來印劍靈。鶴和猿吟清徹底，龍蟠虎踞翠爲屏。真人一笑梅花發，三十六天春不扃。_!_遊龍虎山贈天師  其一
鐵鞋踏破幾山行，惟此山行越樣清。顧我塵中一簪紱，任他世上幾公卿。分安淡泊全真性，身厭輕肥已半生。漢鼎餘丹今在否，願須匕粒守三彭。_!_遊龍虎山贈天師  其二
何須三叫絕，已恨一聲多。_!_句  其一
莫嗟黑髮從頭白，終見黄河到底清。_!_句  其二
到底不能成一曲。_!_句  其三
土床安睡穩，紙被轉身鳴。_!_句  其四
滁上相逢俱禁煙。_!_句  其五
窺魚白鳥明殘照，抱石幽雲點半山。_!_句  其六
歸來遍檢登科記，未見連年放弟兄。_!_句  其七
峽口聞猿夜。_!_句  其八
出秋霜，價錢可，贏得撥灰兼弄火，暢殺我。_!_句  其九
散拽禪師來踘蹴，亂拖游女上秋千。_!_句  其一○
詩題：古意首句：妾有羅衣裳。_!_目存  其一
詩題：渭上秋夕閒望首句：秋色滿秦川。_!_目存  其二
何處來蘋末，蕭騷盡四鄰。金莖吹曉露，玉宇動輕塵。易水離歌闋，齊紈怨思新。泛蘭迷舊澤，落帽會佳辰。籬菊飄香遠，庭桐墜葉頻。帆開五湖客，槎去九霄人。曲沼鋪紋簟，平蕪偃綠茵。鴻飛資羽翮，鷹擊助精神。仙馭歸堪待，琴松韻更真。披襟同楚樹，千古自相親。_!_清風十韻
斜漢西傾桂魄新，停梭今夕度天津。世間縱有支機石，誰是成都賣卜人。_!_戊申年七夕五絕  其一
紅蕖爛熳碧池香，羅綺三千侍漢皇。阿母暫來成底事，茂陵宮桂已蒼蒼。_!_戊申年七夕五絕  其二
香階寶砌靜無塵，遥指星河再拜人。若把離情今夕說，世間生死最傷神。_!_戊申年七夕五絕  其三
北斗城高禁漏多，漢家宮殿奏笙歌。漫教青鳥傳消息，金簡長生得也麽。_!_戊申年七夕五絕  其四
珠箔風輕月似鈎，還看錦繡結高樓。堪傷乞巧年年事，未識君王已白頭。_!_戊申年七夕五絕  其五
函關秋霽雁初迴，六里商於曉色開。四皓有靈應笑我，謫官方始入山來。_!_鄭州聯句
疊石自然成鴈塔，貯泓依舊作龍塘。_!_句
鼇宮明麗倚春寒，讌會羣仙喜縱觀。聖作照臨新日月，御書飛動集龍鸞。綺談雅似聞天樂，瓊夜香勝飲露盤。坐久杳同玄圃外，吟餘飄若碧雲端。演綸視草微才怯，□□□□霈澤寬。因想前賢倍知幸，多云遭值太平難。_!_禁林讌會之什
秋來憶故人，寓目臨大野。遠近聞清商，依稀奏豳雅。經霜樹半紅，無風葉自下。一片洞庭心，聊憑塞鴻寫。_!_寄岳陽劉從事
造化功夫異異端，自緣開晚少人看。若教總似陶潛眼，肯向芳春賞牡丹。_!_菊
大庾山橫贛水濱，南飛一雁久離群。蓮花幕裏誰知我，竹葉樽前獨憶君。_!_代書寄集賢李昌武學士
亭亭高出竹籬間，露滴風吹血染乾。學得京城梳洗樣，舊羅包却綠雲鬟。_!_雞冠花
漁家深處住，鷗鷺泊柴扉。雨過山迷徑，潮來風滿衣。岸幽分遠景，波冷漾清暉。却憶曾遊賞，嚴陵有舊磯。_!_九日溪偶成
巍峨堆壓郡城陰，秀出天涯幾萬尋。翠影倒時吞半郭，嵐光凝處滴疏林。_!_清源山
殘年仍置閏，五日恰逢春。携酒客獨嘗，敲門僧不嗔。雙松如拱立，萬井自橫陳。精舍故盤礴，元規塵上人。_!_龍首山
鶴歸已改新城郭，牛卧重尋舊墓田。_!_句
客舍愁經百五春，雨餘溪寺綠無塵。金花開處鞦韆鼓，粉頰誰家鬭草人。水上碧桃流片段，梁間新燕語逡巡。高僧不飲客携酒，來勸先朝放逐臣。_!_寒食訪僧
每到新亭即厭歸，野香經雨長松圍。四簷山色消繁暑，一局棋聲下翠微。冰片角巾簪澗月，錦文拳石砌苔磯。近來學得籠中鶻，迴避流鶑笑不飛。_!_郢城新亭
花時懶看花，來訪野僧家。勞師擊新火，勸我雨前茶。_!_寒食日經秀上人房
得罪先朝出粉圍，五原功業有誰知。年餘放逐無人識，白雪關頭一望時。_!_過信陽軍白雪驛
旦夕春風老，離心共黯然。小舟聞笛夜，微雨養花天。手筆人皆有，曹劉世所賢。郴侯重才子，從此看鶑遷。_!_送曹緯劉鼎二秀才
衆論才名外，親人似古人。官嫌容易達，家愛等閑貧。解印詩權在，移風澤國春。政聲交不得，慚見數鄉民。_!_送枝江秦長官罷秩
潺湲如燎嶺雲陰，玉石魚龍換古今。只見開元無事久，不知貞觀用功深。籠無解語衣無雪，堆有黄沙粟有金。惆悵群邪負恩澤，始知夷甫少經心。_!_溫泉
行人慵過景陽宮，宮畔離離禾黍風。庭玉有花空怨白，井蓮無步莫愁紅。吟詩功業才雖大，亡國君臣道最同。爭忍暮年歸故里，綸竿迴避釣魚翁。_!_讀江總傳
吟遶虛廊更向闌，繡窗燈影背欄干。燕棲鶑宿無人語，一夜蕭蕭細雨寒。_!_爽約
百花深處小危樓，千步蒼苔到葉舟。一夜楚江寒食雨，離人白盡未歸頭。_!_題松滋東禪院
流水驚前事，清風似昔時。重吟金谷詠，如見峴山碑。_!_雙筍石
沉檀香植在天涯，賤等荆衡水面槎。何必爲槽飼雞犬，不如煨燼向豪家。_!_香木槽
秋陰漠漠秋雲輕，緱氏山頭月正明。帝子西飛仙馭遠，不知何處作吹笙。_!_題緱氏山王子晉祠
亭亭畫舸繫寒潭，直到行人酒半酣。不管煙波與風雨，載將離恨過江南。_!_絕句三首  其一
一夜西風旅雁秋，背身調鏃索征裘。關山落盡黄榆葉，駐馬誰家唱石州。_!_絕句三首  其二
江雲薄薄日斜暉，江館蕭條獨掩扉。梁燕不在人事改，雨中猶作一雙飛。_!_絕句三首  其三
水暖鳬醫行哺子，溪深桃李卧開花。_!_句  其一
百草千花路，華風細雨天。_!_句  其二
過關已躍樗蒲馬，誤喘猶驚顧兔屏。_!_句  其三
星沉會節歌鐘早，天半上陽煙樹微。_!_句  其四
越絕曉殘蝴蝶夢，單于秋引畫龍聲。_!_句  其五
杜曲花光濃似酒，灞陵春色老於人。_!_句  其六
滿帆西日催行客，一夜東風落楚梅。_!_句  其七
失意慣中遷客酒，多年不見侍臣花。_!_句  其八
舊井霜封仙界橘，雙溪晴落海邊鷗。_!_句  其九
人辭碧落春風晚，花老朱陵古渡頭。_!_句  其一○
承露氣清駒送日，觚稜人靜鳥呼風。_!_句  其一一
鬢間相似雪，峰外寂寒煙。_!_句  其一二
眼界入去中。_!_句  其一三
久欠遊山債。_!_句  其一四
偷分暇日工。_!_句  其一五
登臨雖未立。_!_句  其一六
思古堂前酒一尊，共談時事出孤村。臨期上馬無他囑，多買詩書教子孫。_!_思古堂
翠竹峰前是我家，歸來重整舊生涯。煙霞尚有留人意，爭奈門前駟馬車。_!_翠竹峰
未覆一簣土，便作千仞觀。一自登巉巖，培塿視群山。_!_淘金山
朔風夜號空，于隅幾枝木。深山自春色，芳草不凋綠。朋來得進遊，招提藏翠麓。新酒赤如丹，竹萌肥勝肉。一醉出門去，缺月掛修竹。歸路沙溪淺，危橋濺寒玉。夜過渭濱居，門庭應不俗。對座寂無言，泉聲如擊築。宗明更可人，相邀勤秉燭。開緘得捷音，豺狼俱面北。迴櫂今可矣，賞心嗟未足。西去有奇巖，祥雲覆華屋。箕踞列千人，未充空洞腹。更約林宗俱，來伴白雲宿。_!_遊黄楊巖
二年白玉堂，揮翰供帖子。風生起草臺，墨照澄心紙。三年文昌省，拜賜近天咫。紅蓼肦御盤，金幡裊宮蕊。晚爲日南客，環堵隠烏几。朝來聞擊鼓，土牛出墟市。幽懷不自閒，欲逐春事起。安是五畝園，種蔬引江水。_!_高巖立春日
肩輿迢遞訪遊仙，自是山中別有天。松影參差籠玉殿，鶴聲嘹喨下芝田。青蒼巘色臨門外，斷續泉流遶檻前。便可相從解簪紱，時清難戀薜蘿烟。_!_遊真祺觀
算來真是風騷將，李杜壇邊好策勳。_!_句  其一
傳語東歸王副使，也須別却海棠回。_!_句  其二
當年蹤跡困泥塵，不意乘時亦化鱗。爲報鄉閭親戚道，如今席帽已離身。_!_登第遺鄉人
孝義門風累世修，帝恩旌表耀南州。藏書不特延多士，貢幣仍聞亞列侯。高閣聲寒慈竹雨，小池香老瑞蓮秋。人來辱示朝賢什，吟咏渾消萬斛愁。_!_題義門胡氏華林書院
鑿開幽境泛流萍，迴合波閒小洞庭。寒影倒吞凌漢樹，冷光高浴半天星。魚翻綿鬣波紋皺，鷺洗霜翎水氣腥。昨夜蛟龍忽飛去，滿天風雨震雷霆。_!_題鐵作池上亭
兩制誠堪美，青雲侍玉輿。_!_句
骨化黄金鶴化胎，仙翁輕舉出塵埃。石幢雲鎖水常在，玉馬星馳煉未回。綠草晚煙梅雨發，失藤餘萼麥風開。丹泉長活芙蓉死，會買張山卜築來。_!_太虛觀
風生崖木響，靄散洞門寬。幽徑盤危入，青天一面看。三冬僧定煖，五月客游寒。縱有通神筆，亦應圖出難。_!_題澹山巖
華嶽三峰客，幽居不記年。煙霞爲活計，雲水作家緣。種藥茅庭畔，栽松澗壑邊。暫離仙洞去，可應帝王宣。_!_答陳摶
相送當摇落，孤舟泛渺瀰。去帆看已遠，臨水立多時。別浦寒鴻下，空山夜鶴移。他年重會面，冷鬢共成絲。_!_送人南歸
地僻無賓侶，柴門畫始開。谿山寒葉落，江國故人來。話舊驚霜鬢，論詩滯酒杯。相留喜同宿，不寐曙光回。_!_喜故人至
弱冠登龍入粉闈，少年清貴古來稀。袖中詔草朝天去，頭上宮花侍宴歸。卓筆玉堂寒漏迥，捲簾池館水禽飛。三台位近猶多遜，閒聽秋霖憶翠微。_!_上李昉相公  其一
朝苑優游數十春，文章敵手更無人。對敭旒冕如僚友，下直門闌似隠淪。倚檻白雪供醉望，搘筇黄葉落吟身。年來得意知難絕，大半門生作侍臣。_!_上李昉相公  其二
帝里山河景莫裁，就中春色似先來。暖融殘雪當時盡，花得東風一夜開。艷日綺羅香上苑，沸天簫鼓動瑶臺。芳心只恐煙花暮，閒立高樓望幾回。_!_洛陽春
野景村家好，柴籬夾樹身。牧童眠向日，山犬吠隨人。地僻鄉音別，年豐酒昧醇。風光吟有興，桑麥暖逢春。_!_村家
無定河邊路，風高雪灑春。沙平寬似海，鵰遠立如人。絕域居中土，多年息戰塵。邊城吹暮角，久客自悲辛。_!_塞上
佩劍游邊地，悲風捲敗莎。鵰饑窺壞塚，馬渴嗅冰河。塞闊人煙絕，春深霰雪多。蕃戎如畫看，散騎立高坡。_!_遊邊上
從軍無住計，近臘塞門行。風劈面疑裂，凍粘髭有聲。太陽過午暗，暮雪照入明。馬上聞吹角，依依認漢城。_!_并州道中
三十懸鈎事聖朝，功名常愛霍嫖姚。錦衣香重花垂足，玉带光寒雪遶腰。秣馬暖思秦地草，弦弓秋憶雁門鵰。清時閒却英雄興，醉聽笙歌擲酒瓢。_!_贈劉將軍
昔年南國看黄葵，雲鬢金釵向後垂。今日林容籬落下，秋風寂寞兩三枝。_!_黄葵
分飛南渡春風晚，却返家林舊業空。無限離情似楊柳，萬條垂向楚江東。_!_題水心寺壁
馬摇金勒嘶村墅，人搶花毬落野田。_!_句  其一
彩牋分捲碧雲薄，臘燭對燒紅淚乾。_!_句  其二
堂親垂白日，稚子欲行時。_!_句  其三
當初不肯住長安，現相須歸泗水間。今日又還思展化，東來海上鎮狼山。_!_偈
箕穎久淪沒，矯矯誰能羣。憶昔讓王者，高風殊可聞。我懷在寥廓，思勒滄浪勳。何時凌紫蹻，翛然絕塵氛。_!_述懷二首  其一
皇皇長安都，赫赫金張第。車馬競奔趨，窮達在片議。綺麗世所欣，崇高物恒忌。何如古逸民，蓬門卧幽閟。_!_述懷二首  其二
大道夷且長，捷徑自窘步。借問漫游人，胡爲局紆路。我馬亦既秣，風雲豈馳騖。遷喬非所期，舍筏聊自渡。世途良足吁，更駕循軌度。_!_移家
一榻清風喜共攀，又携姜被惜間關。虛誇海外千年藥，不借平原十日閒。鴻雁幾時纔北向，蓴鱸有約竟南還。野情縱合江南老，春草相期一解顔。_!_送汝端兄南還兄自詫有仙授異丹故篇中及之
廟裏杉松蕭颯風，廟前江水碧溶溶。凭闌不見當時事，落日遠山千萬重。_!_螺江廟
太歲在辛卯，九月萬木落。是時太陰虧，占云臣道剝。王生出紫微，譴逐走商洛。扶親又抱子，迤邐過京索。弊車載書史，病馬懸囊橐。西都不敢住，空負香山約。閿鄉正南路，秦嶺峭如削。肩輿礙巨石，十步三四却。妻孥亦徒步，磧礫不容脚。山店蓋木皮，烟火渾燻灼。夜深聞贙虎，全家屢驚戄。山泉何縈回，切冽無橋彴。卸鞍引羸蹄，解襪事芒屩。晨瀾髮可鑑，朝涉脛如斮。商山六百里，天設皆巖崿。上洛在其中，狴牢曾未若。逐臣自可死，何必在遠惡。刺史不我顧，古寺聊淹泊。卜居雜民甿，致養無精糳。知道由自寬，有親强爲樂。側聞种先生，終南卧雲壑。長沮既躬耕，元禮仍開學。王績婦未娶，介潔翹孤鶴。之推母偕隠，教誨脩天爵。詩情亦嗜酒，道氣不服藥。田衣剪荷芰，野飯烹茝蒻。霧豹澤文彩，冥鴻避矰繳。肯從羔雁聘，唯恐簪裾縛。如何宋右史，斥鷃議鵰鶚。玄纁與丹詔，恩禮誠非薄。仍敕京兆府，敦諭辭恭恪。先生戀板輿，純孝心堅確。散髮走烟巒，拜章謝恩渥。巨材猶在澗，大玉不出璞。使者遂空迴，軟輪何寂寞。賢母召徵君，庭責詞嗃嗃。胡爲事章句，漏名入街郭。府縣污我山，胥徒噪吾幄。以茲近聲利，安得成高邈。誓將徙窮谷，庶可逃喧濁。先生拜引過，爲壽開樽杓。陶陶又熙熙，何啻聞竽籥。人傳到遷客，面目敦慙怍。器小識不遠，當年事頭角。遭時得一第，游宦何齷齪。逐羶甚蚍蜉，鬭耀同𧐔𧕋。宰邑乏弦歌，諫垣無謇諤。便蕃朱紫綬，僭忝絲綸閣。方號騤騤龍，已困狺狺㹱。待罪始知非，咄哉昧先覺。一聆高世行，罪髮庸可擢。忍耻賦三章，塵埃寄寥廓。明年會恩宥，量移井蛙躍。靡暇謁南山，征途望西嶽。黄河波洶湧，白逕苔班駁。中條圍解縣，五老烟齪齪。此焉爲郡副，烏敢事隕穫。籠禽幸未死，尚且謀飲啄。米呼村婢舂，樵雇山僮斫。餵馬捽寒蕪，看書爇秋籜。信口亦吟哦，放心無適莫。君恩已絕望，人事終難度。相府一張紙，喚起久屈蠖。誠知有梁棟，未忍棄榱桷。五城天上開，三殿雲間卓。重取故衣冠，籠裹山猱玃。病翼得風雲，壞牆勞赭堊。諫官與史氏，舊職聊羈絡。舉袖拂石螭，凝眸睨金雀。冥心想前事，一夢何揮矐。長恐先生聞，倚松成大噱。關中朋友來，遺我神仙作。繁華遠客騎，錚鏦美人錯。古澹啜鉶羹，文雅鏗木鐸。千言距百韻，旨趣何綽綽。孰念氣如虹，翻然輕抵鵲。俊甚麻姑抓，快比屠門嚼。渾金豈在鎔，尺璧寧施琢。愈風齊捧檄，忘味同聞樂。致之向懷袖，日夕芬蘭若。褒我塵俗韻，鉛刀化干鏌。同聲必有應，過實還疑謔。盛夸山中事，雲屋張霞幕。蘭芽含露採，石髓和煙酌。巢由泉滌耳，園綺芝盈握。有時上絕頂，星斗近可摸。下視塵世人，營營似螶𧎾。男兒既束髮，出處岐路各。苟非秉陶鈞，即去持矛槊。致主比唐虞，安邊如衛霍。不爾爲逸人，深居返吾樸。胡然自碌碌，名節日銷鑠。行年過半世，功業欠圭勺。無術鑄五兵，使民興錢鎛。無材統六師，逐寇開沙漠。空言說王道，肆眼看人瘼。多慙指佞草，虛效傾心藿。一覽大雅文，起予亦何博。况茲山野性，謨畫昧方略。搔首謝朝簪，行將返耕鑿。_!_酬种放徵君一百韻
鉅賢如木鐸，一振聲蓋代。丈人文曲星，譴謫落下界。辭源發崑崙，意盡若到海。昔在神德朝，少秀負文彩。擢第應制舉，召試拂華蓋。醉揮拔萃判，一字不復改。傳寫遍都下，紙貴無可買。一命佐著作，蕓閣垂纓珮。歌詩數千首，人口炙與鱠。志大輕俸錢，痛飲負酒債。庸蜀既即敘，出命玉津宰。題柱薄長卿，銘閣笑張載。錦水清見髮，峨嵋綠于黛。物華曾不負，詩酒聊自待。旨甘豈擇祿，印綬久不解。陶潜腰任折，萊子衣有彩。蹉跎歷四邑，塵土不可擺。吾皇在藩邸，聞名四聰駭。即位未浹旬，獨許延英對。相見恨已晚，欣然契嘉會。諫官聊假道，紫微遽真拜。制誥復西漢，碑板揭東岱。金鑾赴夜召，顧問及遠大。白麻幾千紙，意出元白外。薦賢恐不及，誘善曾無怠。當朝自獨步，晚節亦泛愛。有別樂聞韶，無譏詩自鄶。賤子在廣場，知見殊流輩。進士數且千，馳鶩稱俊邁。人人握靈蛇，許我珠無纇。超拔冠多士，權貴不得礙。御前中科第，閣下備寮寀。詎惟師碩德，常許接佳話。國朝大手筆，日夕期鼎鼐。胸中泰山雲，舒卷何霮䨴。言下傅巖雨，蓄縮未霶霈。吾道遂難行，一旦同得罪。典午信冗散，貳車更狼狽。商於甚僻陋，鄜畤近山塞。共月踰千里，便風無一介。何當遂乘桴，侍坐浮渤澥。大笑引淳風，樽前一長噫。今茲當委順，自昔無芥蠆。投詩助醉吟，入室生徒在。_!_寄獻鄜州行軍司馬宋侍郎
申湖在陝服，自昔名所重。許昌遺唐律，人口尚傳誦。舊迹固蓁莽，勝概猶出衆。前年謫商於，過此方憂恐。無暇濯溪泉，惻惻心甚痛。量移遇恩宥，方寸稍放縱。故人孫漢公，勤懇事迎送。柅車得三宿，延我入溪洞。春殘尚有蝶，夏首始見蝀。朱櫻實頗繁，黄鳥聲亦哢。地幽接府署，亭高瞰村壟。縈砌水逶迤，入簷山巃嵷。鯉翻自躍金，蝸曳燒餘汞。石危君子介，筍亂小人勇。虛凉集鷗鷺，爽塏無蚊蠓。芰葉巧如剪，萍根密非種。逕苔自斑駁，岸草互蓊菶。官醖綠開瓶，時果青出籠。醉中猛別後，依約似一夢。唯愁當要路，時復棲闒茸。解梁雖近山，墝埆費耕墥。常風有盬南，日夕塵塕埲。雲泉既遼遠，草樹非秀聳。况茲炎蒸月，縶縛何所動。緬懷八龍會，南溪與誰共。棣萼本多才，甘棠應少訟。枕簟與琴書，鴒原聊自奉。篇章取李杜，講貫本姬孔。古文閱韓柳，特策開晁董。清吹席上來，當暑閉冰凍。菱脆擘瓊枝，瓜甘浮蜜筩。氣秋綠篠戰，露曉圓荷捧。照湖小賀監，溪堂輕馬總。此景且不同，此懷可長慟。平生好泉石，况復官散冗。近聞田紫微，漣水許就俸。援例苟得請，申湖當入用。終老占溪居，卧看秋泉湧。_!_寄題陝府南溪兼簡孫何兄弟
去年七月七，直廬閑獨坐。西日下紫微，東窗暈青瑣。露柳蜩忽鳴，風簾燕頻過。寂寂紅藥階，槿花開一朵。時清無詔誥，性澹忘物我。兀然何所營，橫枕通中卧。夢入無何鄉，蛺蝶甚幺麽。孰謂處深嚴，自得放慵惰。中官傳宣旨，御詩令屬和。驚起儼衣冠，拜舞蒼苔破。逸翰龍蛇走，雅調金石播。洋洋百世音，乃賡强牽課。暮隨丞相出，自謂天上墮。歸來備乞巧，酒肴間瓜果。海物雜時味，羅列繁且夥。家人樂熙熙，兒戲舞娑娑。寵辱方若驚，倚伏忽成禍。九月謫商於，羈縻復窮餓。鳳儀困鴟嚇，驥足翻鼈跛。山城已僻陋，旅舍甚叢脞。夏旱麥禾死，春霜花木挫。吾親極衰耄，吾命何轗軻。稚子啼我前，孺人病我左。玄髮半凋落，紫綬空垂拖。客計魚脫泉，年光蟻旋磨。昨夜枕簟凉，西郊忽流火。河漢勢清淺，牛女姿婀娜。商土本磽瘠，商民久勞癉。霜旱固不支，水潦復無柰。居人且艱食，行商不通貨。郡小數千家，今夕唯愁呵。吾兒索來禽，傾市得一顆。舉家成大笑，愁眉略舒軃。自念一歲間，榮辱兩偏頗。頼有道依據，故得心安妥。窮乎止旅人，達也登王佐。匏瓜從繫滯，糠粃任揚簸。批鳳不足言，失馬聊自賀。委順信吾生，無可無不可。_!_七夕
西漢十二帝，孝文最稱賢。百金惜人力，露臺草芊眠。千里却駿骨，鸞旗影遷延。上林慎夫人，衣短無花鈿。細柳周將軍，不拜容櫜鞬。霸業固以盛，帝道或未全。賈生多謫宦，鄧通終鑄錢。謾道膝前席，不如衣後穿。使我千古下，覽之一泫然。頼有佞倖傳，賢哉司馬遷。_!_讀漢文紀
合崖何嵌崆，湫水何浺瀜。渟污暨積潦，滯泥不朝宗。有時見鬼怪，無人薦王公。止可飲麋鹿，未嘗産蛟龍。山甿自神之，祠祀衆口同。今春商於旱，太守職憂農。先請境內山，熊耳有如聾。乃迎是湫水，盈乎素缶中。州民與郡吏，覡女雜巫童。朝祈又夕禱，拜起虔且恭。馨爐復奠爵，牲幣潔而豐。適與天雨會，三日勢濛濛。致謝送水歸，盡禮有始終。水旱蓋定數，災祥與政通。傅巖道喪久，咄爾貪天功。_!_合崖湫
吾生非不辰，吾志復不卑。致君望堯舜，學業根孔姬。自爲志得行，功業如臯夔。既登俊秀科，又在清切司。諫紙無直言，綸誥多愧辭。黽勉爲何事，親老與妻兒。一旦命執法，嫉惡寄所施。丹筆方肆直，皇情已見疑。斥逐深山中，窮辱何羸羸。于張及不得，安用此生爲。_!_吾志
大燕引新雛，小鴉哺老烏。青青樹木間，禽鳥聲歡娛。我携二稚子，東園擷春蔬。可以奉晨羞，采采供貧厨。非肉誠不飽，割身實無餘。緬懷宋閣老，同日出京都。謫宦不携家，留妻事老姑。塊然武當下，此樂固亦無。_!_携稚子東園刈菜因書觸目兼寄均州宋四閣長
秦皇焚舊典，漢祖溺儒冠。萬民在塗炭，四老方宴安。白雲且高卧，紫芝非素餐。南山正優游，東朝忽艱難。高步揖萬乘，拂衣歸重巒。飛鴻自冥冥，束帛徒戔戔。古廟對山開，清風向人寒。更無隠遁士，空有賓客官。况我謫宦來，塵跡污祠壇。朝衣慚蕙带，佩玉愧紉蘭。或依階下樹，陶暑解馬鞍。或借廟前水，乘秋把魚竿。吾道多齟齬，吾生利盤桓。登山殊未倦，飲水聊盡驩。精靈莫相笑，此意樂且盤。_!_四皓廟  其一
小言望小利，載在禮經中。遂有鷹犬輩，拔劍各爭功。一出定萬乘，去若冥冥鴻。寂寂千古下，孰繼採芝翁。_!_四皓廟  其二
不見陽城驛，空吟昔人詩。誰改避賢郵，唱首元微之。微之謫江陵，顦悴爲判司。路宿商山驛，一夕見嗟咨。所嗟陽道州，抗直貞元時。時亦被斥逐，南荒終一麾。題詩改驛名，格力何高奇。樂天在翰林，亦和遷客詞。遂使道州名，光與日月馳。是後數十年，借問經者誰。留題富水驛，始見杜紫微。紫微言驛名，不合輕改移。欲遣朝天者，惕然知在茲。一以諱事神，名呼不忍爲。一以名警衆，名存教可施。爲善雖不同，同歸化之基。邇來又百稔，編集空鱗差。我遷上雒郡，罪譴身縶維。舊詩猶可誦，古驛殊無遺。富水地雖在，陽城名豈知。空想數君子，貫若珠纍纍。三章詩未泯，千古名亦隨。德音苟不嗣，吾道當已而。前賢尚如此，今我復何悲。題此商於驛，吟之聊自貽。_!_不見陽城驛
謫居歲云暮，晨起厨無烟。頼有可愛日，懸在南榮邊。高舂已數丈，和暖如春天。門臨商於路，有客憇簷前。老翁與病嫗，頭鬢皆皤然。呱呱三兒泣，呱呱一夫鰥。道糧無斗粟，路費無百錢。聚頭未有食，顔色頗饑寒。試問何許人，答云家長安。去年關輔旱，逐熟入穰川。婦死埋异鄉，客貧思故園。故園雖孔邇，秦嶺隔藍關。山深號六里，路峻名七盤。襁負且乞丐，凍餒復險艱。唯愁大雨雪，殭死山谷間。我聞斯人語，倚戶獨長歎。爾爲流亡客，我爲冗散官。左宦無俸祿，奉親乏甘鮮。因思筮仕來，倏忽過十年。峨冠蠹黔首，旅進長素餐。文翰皆徒爾，放逐固宜然。家貧與親老，睹翁聊自寬。_!_感流亡
四十强而仕，禮文可遵守。筮仕已十年，明朝三十九。自知得祿早，左宦誠宜有。年雖過潘岳，未爲全白首。貧猶勝墨子，黔突聊供口。若比張辟彊，吾甘爲老醜。若比太公望，吾方爲少秀。任從新歲來，且獻高堂壽。更解金貂冠，多貰商山酒。_!_除夜
商嶺多修篁，蒼翠連山谷。有鼠生其中，薦食無厭足。春筍齧生犀，秋筠折寒玉。飫飽致肥腯，優游恣蕃育。林密鳶不攫，穴深犬難逐。鳳凰餓欲死，彼實無一掬。唯此竹間䶉，琅玕長滿腹。暖戲綠叢陰，舉頭傲鴻鵠。不知商山民，愛爾身上肉。有鍤利其鋒，有錐銛于鏃。開穴窘如囚，洞胸聲似哭。膏血尚淋灕，携來入市鬻。竹也比賢良，鼠兮類盲俗。所食既非宜，所禍誠知速。吁嗟狡小人，乘時竊君祿。貴依社樹神，俸盜太倉粟。笙簧佞舌鳴，藥石嘉言伏。朝見秉大權，夕聞罹顯戮。李斯具五刑，趙高夷三族。信有司殺者，在暗明於燭。彼狡勿害賢，彼鼠無食竹。_!_竹䶉
比鄰有閑園，瓦礫雜荆杞。未嘗動耕牛，但見牧羣豕。今夏赤旱天，斲琢誰家子。播種甚莽鹵，苗稼安能起。秋來連月雨，柴門晝不啟。新晴一携杖，出戶聊徙倚。重到田中立，黍稷何薿薿。吐穗欲及肩，鳥雀聲亦喜。力穡乃有秋，斯言不虛矣。向使懶種植，荒榛殊未已。有書閑不讀，爲學還如此。_!_觀鄰家園中種黍示嘉祐
吾爲士大夫，汝爲隸子弟。身未列官常，庶人亦何异。無故不食珍，禮文明所記。况非膏粱家，左宦乏貲費。商山水復旱，穀價方騰貴。更恐到前春，藜藿亦不繼。吾聞柳公綽，近代居貴位。每逢水旱年，所食唯一器。豐稔即加籩，列鼎又何愧。且吾官冗散，適爲時所棄。汝家本寒賤，自昔無生計。菜茹各須甘，努力度凶歲。_!_蔬食示舍弟禹圭并嘉祐
魏公王佐才，獨力造晉室。揮手廓氛霾，放出扶桑日。感慨會風雲，周旋居密勿。下民得具瞻，上帝賚良弼。沉沉帷幄謀，落落政事筆。品流遂甄別，法令頗齊一。跋敕朝據案，論兵夜造膝。多士若鴛鴻，官材咸有秩。諸侯如狼虎，請謁盡股栗。秉鈞多事朝，綽綽有紀律。遠將留侯比，近以贊皇匹。志在混車書，誓將闡儒術。皇天未厭亂，運去何飈欻。高祖厭寰區，少帝無始卒。老成既疏遠，羣小相親昵。黷武兵漸驕，倒懸人不恤。和親絕强虜，謀帥用悍卒。魏公在藩垣，上疏論得失。七事若丹青，辭切痛入骨。忠言殊不省，直道果見屈。鐵馬從北來，煙塵晝蓬勃。穹廬易市朝，左袵雜纓紱。主辱臣不死，囚縛自安逸。唯公獨遇害，身殞名不沒。惜乎英偉才，濟世功未畢。一讀晉朝史，遺恨空鬰鬰。子孫亦不振，天道難致詰。_!_懷賢詩 桑魏公
有唐張曲江，盛名何暐曄。請誅安祿山，先覺不見納。胡雛有反相，其事遠相接。賢人何代無，舊史聊可獵。兵部事晉朝，文學中科甲。强臣方跋扈，朝士多恇怯。獨持上方劍，願斬奔鯨鬣。堂堂張彥澤，反勢淩閶闔。拜章請顯戮，直氣不可壓。三進叩玉墀，植笏立蓂莢。皇情彌慰撫，清問屢應答。終焉念小恩，曾不顧大業。高吟歸去詩，潺湲淚承睫。旋踵即亂華，有同虞不臘。張公領鐵馬，朝市胡塵合。刺謁甚閑詳，辭氣殊不懾。虎狼不敢害，加禮爲下榻。當年棄謇諤，異代居調燮。相位席不暖，帝澤安可洽。斯人既淪亡，此風亦蕭颯。滑稽何足累，大節世已乏。安用學腐儒，矻矻守禮法。_!_懷賢詩 李兵部
西樞經緯才，慷慨遇真主。文學中甲科，風雲參霸府。直躬在密勿，未始畏彊禦。憑案讀古書，箕踞視太祖。澤欲浸生民，化將還邃古。拆寺遇武宗，排佛如韓愈。盡髮羣苾蒭，使之藝禾黍。兵威遂强盛，人力不耗蠹。世宗征淮甸，委任當留務。馬前拜侯伯，階下列椹斧。叱咤氣生風，將校汗如雨。手築太平基，胼胝不輟杵。具瞻人有望，衰運時不與。修短天難忱，殲奪民何怙。恩深與小斂，撫槨甚悲沮。云亡復殄瘁，前哲非虛語。世豈乏賢良，才難具文武。曆象過羲和，文章敵燕許。可能隨衆人，冥寞歸塵土。子孫雖衆多，必復事未睹。誰銘遷客詩，高揭王公墓。_!_懷賢詩 王樞密
琅琊名父子，少孤起徒步。贄謁桑魏公，藻鑑非易與。撫頂久歎惜，王楊許爲伍。諸侯取爲官，佐幕大名府。主帥杜重威，功大心跋扈。天驥被縶維，神龜罹網罟。六師薄孤壘，三面開生路。主人既釋放，賓筵因詿誤。逼脅本非辜，貶謫尋不赴。折腰紆墨綬，搨翼久未舉。梁竦耻州縣，長卿有辭賦。裏行旌邑政，柱史登朝序。抨彈志不樂，潤色才有素。錦窠應列宿，星垣吟藥樹。丹青生帝典，金玉鏗王度。東觀秉直筆，南宮司貢部。時英萃門下，藹藹騰嘉譽。鵬掀六月風，豹蔚七日霧。多才同列忌，嫉惡姦人怒。排斥屢專城，織羅仍典午。名宦頗流離，衣食常貧窶。文明起代邸，振拔非不遇。紫微雖正拜，白髮已遲暮。史魚直有遺，棖也剛不吐。非才占清列，志欲投兕虎。英俊在草萊，力能生翅羽。毀譽兩無私，華衮間蕭斧。掌選循故實，尹京恥鉤距。名位僅三事，疾瘵嬰二豎。告滿拜貳卿，君恩慰沉痼。終見哲人萎，蕭蕭空壠墓。鯉庭有令嗣，鳳閣登仙署。兩制列門生，九原應自許。蒼蒼猶足信，吾道似有訴。餘慶在子孫，明明深可據。_!_五哀詩 故尚書兵部侍郎琅琊王公
文自咸通後，流散不復雅。因仍歷五代，秉筆多艷冶。高公在紫微，濫觴誘學者。自此遂彬彬，不蕩亦不野。惜哉傷躁進，忤旨出閣下。吾君登大寶，兌澤連霶灑。均陽又淮陽，移徙曾不暇。遂無牽復命，虛偶文明化。何路得自新，賫志入長夜。人謂責太深，終于郡司馬。_!_五哀詩 故尚書虞部員外郎知制誥貶萊州司馬渤海高公
聞道黃花戍，頻年不解兵。可憐閨裏月，偏照漢家營。_!_雜曲歌辭 伊州 歌第三
千里東歸客，無心憶舊遊。挂帆游白水，高枕到青州。_!_雜曲歌辭 伊州 歌第四
桂殿江烏對，彫屏海燕重。秖應多釀酒，醉罷樂高鐘。_!_雜曲歌辭 伊州 歌第五
千門今夜曉初晴，萬里天河徹帝京。璨璨繁星駕秋色，稜稜霜氣韻鐘聲。_!_雜曲歌辭 伊州 入破第一
長安二月柳依依，西出流沙路漸微。閼氏山上春光少，相府庭邊驛使稀。_!_雜曲歌辭 伊州 入破第二
三秋大漠冷溪山，八月嚴霜變草顏。卷斾風行宵渡磧，銜枚電掃曉應還。_!_雜曲歌辭 伊州 入破第三
行樂三陽早，芳菲二月春。閨中紅粉態，陌上看花人。_!_雜曲歌辭 伊州 入破第四
君住孤山下，煙深夜徑長。轅門渡綠水，遊苑遶垂楊。_!_雜曲歌辭 伊州 入破第五
分野中峰變，陰晴衆壑殊。欲投人處宿，隔浦問樵夫。_!_雜曲歌辭 陸州 歌第一
共得煙霞徑，東歸山水遊。蕭蕭望林夜，寂寂坐中秋。_!_雜曲歌辭 陸州 歌第二
香氣傳空滿，妝花映薄紅。歌聲天仗外，舞態御樓中。_!_雜曲歌辭 陸州 歌第三
樹發花如錦，鶯嗁柳若絲。更逢歡宴地，愁見別離時。_!_雜曲歌辭 陸州 排遍第一
明月照秋葉，西風響夜砧。彊言徒自亂，往事不堪尋。_!_雜曲歌辭 陸州 排遍第二
坐對銀釭曉，停留玉筯痕。君門常不見，無處謝前恩。_!_雜曲歌辭 陸州 排遍第三
曙月當窗滿，征人出塞遙。畫樓終日閉，清管爲誰調。_!_雜曲歌辭 陸州 排遍第四
西去輪臺萬里餘，故鄉音耗日應疎。隴山鸚鵡能言語，爲報閨人數寄書。_!_雜曲歌辭 簇拍陸州
自從君去遠巡邊，終日羅幃獨自眠。看花情轉切，攬鏡淚如泉。一自離君後，嗁多雙臉穿。何時狂虜滅，免得更留連。_!_雜曲歌辭 石州
秦時明月漢時關，萬里征人尚未還。但願龍庭神將在，不教胡馬渡陰山。_!_雜曲歌辭 蓋羅縫 一
音書杜絕白狼西，桃李無顏黃鳥嗁。寒鳥春深歸去盡，出門腸斷草萋萋。_!_雜曲歌辭 蓋羅縫 二
私言切語誰人會，海燕雙飛繞畫梁。君學秋胡不相識，妾亦無心去采桑。_!_雜曲歌辭 雙帶子
[揚]子譚經去，淮王載酒過。醉來嗁鳥喚，坐久落花多。_!_雜曲歌辭 崑崙子
昨見春條綠，那知秋葉黃。蟬聲猶未斷，寒鴈已成行。_!_雜曲歌辭 祓禊曲 一
金谷園中柳，春來已舞腰。那堪好風景，獨上洛陽橋。_!_雜曲歌辭 祓禊曲 二
何處堪愁思，花間長樂宮。君王不重客，泣淚向春風。_!_雜曲歌辭 祓禊曲 三
猩猩血綵繫頭標，天上齊聲舉畫橈。卻是內人爭意切，六宮羅袖一時招。_!_雜曲歌辭 上巳樂
玉管朝朝弄，清歌日日新。折花當驛路，寄與隴頭人。_!_雜曲歌辭 穆護砂
晚日催弦管，春風入綺羅。杏花如有意，偏落舞衫多。_!_雜曲歌辭 思歸樂 一
萬里春應盡，三江鴈亦稀。連天漢水廣，孤客未言歸。_!_雜曲歌辭 思歸樂 二
入夜秋砧動，千門起四鄰。不緣樓上月，應爲隴頭人。_!_雜曲歌辭 金殿樂
亭亭孤月照行舟，寂寂長江萬里流。鄉國不知何處是？雲山漫漫使人愁。_!_雜曲歌辭 胡渭州 一
楊柳千尋色，桃花一苑芳。風吹入簾裏，惟有惹衣香。_!_雜曲歌辭 胡渭州 二
風勁角弓鳴，將軍獵渭城。草枯鷹眼疾，雪盡馬蹏輕。_!_雜曲歌辭 戎渾
蟋蟀鳴洞房，梧桐落金井。爲君裁舞衣，天寒翦刀冷。_!_雜曲歌辭 牆頭花 一
妾有羅衣裳，秦王在時作。爲舞春風多，秋來不堪著。_!_雜曲歌辭 牆頭花 二
自古多征戰，由來尚甲兵。長驅千里去，一舉兩蕃平。按劒從沙漠歌謠滿帝京寄言天下將須立武功名。_!_雜曲歌辭 采桑
飛絲惹綠塵，軟葉對孤輪。今朝入園去，物色彊看人。_!_雜曲歌辭 [楊]下採桑
秋來四面足風沙，塞外征人暫別家。千里不辭行路遠，時光早晚到天涯。_!_雜曲歌辭 破陣樂 一
漢兵出頓金微，照日明光鐵衣。百里火幡熖熖，千行雲騎騑騑。蹙踏遼河自竭，鼓噪燕山可飛。正屬四方朝賀，端知萬舞皇威。_!_雜曲歌辭 破陣樂 二
少年膽氣凌雲，共許驍雄出羣。匹馬城南挑戰，單刀薊北從軍。一鼓鮮卑送欵，五餌單于解紛。誓欲成名報國，羞將開口論勳。_!_雜曲歌辭 破陣樂 三
百戰得功名，天兵意氣生。三邊永不戰，此是我皇英。_!_雜曲歌辭 戰勝樂
不分君恩斷，觀妝視鏡中。容華尚春日，嬌愛已秋風。枕席臨窗曉，屏帷對月空。年年後庭樹，芳悴在深宮。_!_雜曲歌辭 劒南臣
塞外虜塵飛，頻年度磧西。死生隨玉劒，辛苦向金微。_!_雜曲歌辭 征步郎
聞道行人至，妝梳對鏡臺。淚痕猶尚在，笑靨自然開。_!_雜曲歌辭 [歎]疆場
昨日盧梅塞口，整見諸人鎮守。都護三年不歸，折盡江邊楊柳。_!_雜曲歌辭 塞姑
雕弓白羽獵初回，薄夜牛羊復下來。夢水河邊秋草合，黑山峰外陣雲開。_!_雜曲歌辭 水鼓子
迴樂峰前沙似雪，受降城外月如霜。不知何處吹蘆管？一夜征人盡望鄉。_!_雜曲歌辭 婆羅門
南陌春風早，東鄰去日斜。千花開瑞錦，香撲美人車。_!_雜曲歌辭 浣沙女 一
長樂青門外，宜春小苑東。樓開萬戶上，人向百花中。_!_雜曲歌辭 浣沙女 二
天邊物色更無春，祗有羊羣與馬羣。誰家營裏吹羌笛，哀怨教人不忍聞。_!_雜曲歌辭 鎮西
歲去年來拜聖朝，更無山闕對溪橋。九門楊柳渾無半，猶自千條與萬條。_!_雜曲歌辭 鎮西 二
曾聞瀚海使難通，幽閨少婦罷裁縫。緬想邊庭征戰苦，誰能對鏡治愁容。久戍人將老，須臾變作白頭翁。_!_雜曲歌辭 回紇
雲送關西雨，風傳渭北秋。孤燈然客夢，寒杵擣鄉愁。_!_雜曲歌辭 長命女
昨日春園飲，今朝倒接䍦。誰人扶上馬，不省下樓時。_!_雜曲歌辭 醉公子
柳色青山映，梨花雪鳥藏。綠窗桃李下，閑坐歎春芳。_!_雜曲歌辭 一片子
欲使傳消息，空書意不任。寄君明月鏡，偏照故人心。_!_雜曲歌辭 甘州
鴈來書不至，月照獨眠房。賤妾多愁思，不堪秋夜長。_!_雜曲歌辭 濮陽女
夜聞鄰婦泣，切切有餘哀。即問緣何事，征人戰未迴。_!_雜曲歌辭 相府蓮
莫以今時寵，寧無舊日恩。看花滿眼淚，不共楚王言。閨燭無人影，羅屏有夢魂。近來音耗絕，終日望應門。_!_雜曲歌辭 蔟拍相府蓮
此別難重陳，花深復變人。來時梅覆雪，去日柳含春。物候催行客，歸途淑氣新。剡川今已遠，魂夢暗相親。_!_雜曲歌辭 離別難
綠楊陌上送行人，馬去車回一望塵。不覺別時紅淚盡，歸來無淚可霑巾。_!_雜曲歌辭 離別難
玉關征戍久，空閨人獨愁。寒露溼青苔，別來蓬鬢秋。_!_雜曲歌辭 山鷓鴣 一
人坐青樓晚，鶯語百花時。愁人多自老，腸斷君不知。_!_雜曲歌辭 山鷓鴣 二
湘江斑竹枝，錦翼鷓鴣飛。處處湘雲合，郎從何處歸。_!_雜曲歌辭 鷓鴣詞
湘江煙水深，沙岸隔楓林。何處鷓鴣飛？日斜斑竹陰。二女虛垂淚，三閭枉自沈。惟有鷓鴣鳥，獨傷行客心。_!_雜曲歌辭 鷓鴣詞 一
越岡連越井，越鳥更南飛。何處鷓鴣嗁，夕煙東嶺歸。嶺頭行人少，天涯北客稀。鷓鴣嗁別處，相對淚霑衣。_!_雜曲歌辭 鷓鴣詞 二
管急絲繁拍漸稠，綠腰宛轉曲終頭。誠知樂世聲聲樂，老病人聽未免愁。_!_雜曲歌辭 樂世
正抽碧線繡紅羅，忽聽黃鶯斂翠蛾。秋思冬愁春恨望，大都不得意時多。_!_雜曲歌辭 急[樂世]
世傳滿子是人名，臨就刑時曲始成。一曲四詞歌八疊，從頭便是斷腸聲。_!_雜曲歌辭 何滿子
繫馬宮槐老，持杯店菊黃。故交今不見，流恨滿川光。_!_雜曲歌辭 何滿子
雲想衣裳花想容，春風拂檻露華濃。若非羣玉山頭見，會向瑤臺月下逢。_!_雜曲歌辭 清平調 一
一枝紅豔露凝香，雲雨巫山枉斷腸。借問漢宮誰得似，可憐飛燕倚新妝。_!_雜曲歌辭 清平調 二
名花傾國兩相歡，長得君王帶笑看。解釋春風無限恨，沈香亭北倚闌干。_!_雜曲歌辭 清平調 三
回波爾時酒巵，微臣職在箴規。侍宴既過三爵，諠譁竊恐非儀。_!_雜曲歌辭 回波樂
玉帛殊方至，歌鍾比屋聞。華夷今一貫，同賀聖明君。_!_雜曲歌辭 聖明樂 一
九陌祥煙合，千春瑞月明。宮花將苑柳，先發鳳皇城。_!_雜曲歌辭 聖明樂 二
海浪恬丹徼，邊塵靜異山。從今萬里外，不復鎖蕭關。_!_雜曲歌辭 聖明樂
淚滴珠難盡，容殘玉易銷。儻隨明月去，莫道夢魂遙。_!_雜曲歌辭 大酺樂
聖后乘乾日，皇明御曆辰。紫宮初啓坐，蒼璧正臨春。雷雨垂膏澤，金錢賜下人。詔酺歡賞徧，交泰覩惟新。_!_雜曲歌辭 大酺樂 一
毘陵震澤九州通，士女歡娛萬國同。伐鼓撞鐘驚海上，新妝袨服照江東。梅花落處疑殘雪，柳葉開時任好風。大德不官逢道泰，天長地久屬年豐。_!_雜曲歌辭 大酺樂 二
車駕東來值太平，大酺三日洛陽城。小兒一伎竿頭絕，天下傳呼萬歲聲。_!_雜曲歌辭 大酺樂 一
紫陌酺歸日欲斜，紅塵開路薛王家。雙鬟前說樓前鼓，兩伎爭輪好結花。_!_雜曲歌辭 大酺樂 二
八月平時花萼樓，萬方同樂奏千秋。傾城人看長竿出，一伎初成趙解愁。_!_雜曲歌辭 千秋樂
歌聲扇裏出，妝影扇中輕。未能令掩笑，何處欲鄣聲。知音自不惑，得念是分明。莫見雙嚬斂，疑人含笑情。_!_雜曲歌辭 火鳳辭 一
佳人靚晚妝，清唱動蘭房。影入含風扇，聲飛照日梁。嬌嚬眉際斂，逸韻口中香。自有橫陳分，應憐秋夜長。_!_雜曲歌辭 火鳳辭 二
熱戲爭心劇火燒，銅槌暗執不相饒。上皇失喜寧王笑，百尺幢竿果動搖。_!_雜曲歌辭 熱戲樂
興慶池南柳未開，太真先把一枝梅。內人已唱春鶯囀，花下傞傞軟舞來。_!_雜曲歌辭 春鶯囀
擣麝成塵香不滅，拗蓮作寸絲難絕。紅淚文姬洛水春，白頭蘇武天山雪。君不見無愁高緯花漫漫，漳浦宴餘清露寒。一旦臣僚共囚虜，欲吹羌管先汍瀾。舊臣頭鬢霜華早，可惜雄心醉中老。萬古春歸夢不歸，鄴城風雨連天草。_!_雜曲歌辭 達摩支
看朱成碧思紛紛，憔悴支離爲憶君。不信比來長下淚，開箱驗取石榴裙。_!_雜曲歌辭 如意娘
雨霖鈴夜卻歸秦，猶是張徽一曲新。長說上皇垂淚教，月明南內更無人。_!_雜曲歌辭 雨霖鈴
可憐天上桂花孤，試問姮娥更要無。月宮幸有閒田地，何不中央種兩株。_!_雜曲歌辭 桂花曲
謂城朝雨浥輕塵，客舍青青柳色春。勸君更盡一杯酒，西出陽關無故人。_!_雜曲歌辭 渭城曲
帝子蒼梧不復歸，洞庭葉下荆雲飛。巴人夜唱竹枝後，腸斷曉猨聲漸稀。_!_雜曲歌辭 竹枝
白帝城頭春草生，白鹽山下蜀江清。南人上來歌一曲，北人莫上動鄉情。_!_雜曲歌辭 竹枝 一
山桃紅花滿上頭，蜀江春水拍江流。花紅易衰似郎意，水流無限似儂愁。_!_雜曲歌辭 竹枝 二
江上朱樓新雨晴，瀼西春水縠文生。橋東橋西好楊柳，人來人去唱歌行。_!_雜曲歌辭 竹枝 三
日出三竿春霧消，江頭蜀客駐蘭橈。憑寄狂夫書一紙，住在成都萬里橋。_!_雜曲歌辭 竹枝 四
兩岸山花似雪開，家家春酒滿銀杯。昭君坊中多女伴，永安宮外踏青來。_!_雜曲歌辭 竹枝 五
瞿塘嘈嘈十二灘，此中道路古來難。長恨人心不如水，等閑平地起波瀾。_!_雜曲歌辭 竹枝 六
巫峽蒼蒼煙雨時，清猨啼在最高枝。箇裏愁人腸自斷，由來不是此聲悲。_!_雜曲歌辭 竹枝 七
城西門前灩澦堆，年年波浪不能摧。懊惱人心不如石，少時東去復西來。_!_雜曲歌辭 竹枝 八
山上層層桃李花，雲間煙火是人家。銀釧金釵來負水，長刀短笠去燒畬。_!_雜曲歌辭 竹枝 九
楊柳青青江水平，聞郎江上唱歌聲。東邊日出西邊雨，道是無情還有情。_!_雜曲歌辭 竹枝 一
楚水巴山江雨多，巴人能唱本鄉歌。今朝北客思歸去，迴入紇那披綠羅。_!_雜曲歌辭 竹枝 二
瞿塘峽口冷煙低，白帝城頭月向西。唱到竹枝聲咽處，寒猨晴鳥一時啼。_!_雜曲歌辭 竹枝 一
竹枝苦怨怨何人，夜靜山空歇又聞。蠻兒巴女齊聲唱，愁殺江樓病使君。_!_雜曲歌辭 竹枝 二
巴東船舫上巴西，波面風生雨脚齊。水蓼冷花紅蔟蔟，江蘺溼葉碧萋萋。_!_雜曲歌辭 竹枝 三
江畔誰人唱竹枝，前聲斷咽後聲遲。怪來調苦緣詞苦，多是通州司馬詩。_!_雜曲歌辭 竹枝 四
荆門灘急水潺潺，兩岸猨啼煙滿山。渡頭年少應官去，月落西陵望不還。_!_雜曲歌辭 竹枝 一
巫峽雲開神女祠，綠潭紅樹影參差。下牢戍口初相問，無義灘頭剩別離。_!_雜曲歌辭 竹枝 二
石壁千重樹萬重，白雲斜掩碧芙蓉。昭君溪上年年月，獨自嬋娟色最濃。_!_雜曲歌辭 竹枝 三
十二峰頭月欲低，空濛江上子規啼。孤舟一夜東歸客，泣向春風憶建溪。_!_雜曲歌辭 竹枝 四
門前春水白蘋花，岸上無人小艇斜。商女經過江欲暮，散拋殘食飼神雅。_!_雜曲歌辭 竹枝 一
亂繩千結絆人深，越羅萬丈表長尋。楊柳在身垂意緒，藕花落盡見蓮心。_!_雜曲歌辭 竹枝 二
一樹春風萬萬枝，嫩於金色軟於絲。永豐西角荒園裏，盡日無人屬阿誰。_!_雜曲歌辭 楊柳枝 一
一樹衰殘委泥土，雙枝榮耀植天庭。定知玄象今春後，柳宿光中添兩星。_!_雜曲歌辭 楊柳枝 二
六么水調家家唱，白雪梅花處處吹。古歌舊曲君休聽，聽取新翻楊柳枝。_!_雜曲歌辭 楊柳枝 一
陶令門前四五樹，亞夫營裏百千條。何似東都正二月，黃金枝映洛陽橋。_!_雜曲歌辭 楊柳枝 二
依依嫋嫋復青青，句引清風無限情。白雪花繁空撲地，綠絲條弱不勝鶯。_!_雜曲歌辭 楊柳枝 三
紅板江橋青酒旗，館娃宮暖日斜時。可憐雨歇東風定，萬樹千條各自垂。_!_雜曲歌辭 楊柳枝 四
蘇州楊柳任君誇，更有錢塘勝館娃。若解多情尋小小，綠楊深處是蘇家。_!_雜曲歌辭 楊柳枝 五
蘇家小女舊知名，楊柳風前別有情。剝條盤作銀環樣，卷葉吹爲玉笛聲。_!_雜曲歌辭 楊柳枝 六
葉含濃露如啼眼，枝嫋輕風似舞腰。小樹不禁攀折苦，乞君留取兩三條。_!_雜曲歌辭 楊柳枝 七
人言柳葉似愁眉，更有愁腸似柳絲。柳絲挽斷腸牽斷，彼此應無續得期。_!_雜曲歌辭 楊柳枝 八
一樹依依在永豐，兩枝飛去杳無蹤。玉皇曾采人間曲，應逐歌聲入九重。_!_雜曲歌辭 楊柳枝
塞北梅花羌笛吹，淮南桂樹小山詞。請君莫奏前朝曲，聽唱新翻楊柳枝。_!_雜曲歌辭 楊柳枝 一
南陌東城春早時，相逢何處不依依。桃紅李白皆誇好，須得垂楊相發輝。_!_雜曲歌辭 楊柳枝 二
鳳闕輕遮翡翠帷，龍墀遙望麴塵絲。御溝春水柳暉映，狂殺長安年少兒。_!_雜曲歌辭 楊柳枝 三
金谷園中鶯亂飛，銅駝陌上好風吹。城東桃李須臾盡，爭似垂楊無限時。_!_雜曲歌辭 楊柳枝 四
花萼樓前初種時，美人樓上鬬腰支。如今拋擲上街裏，露葉如啼欲恨誰。_!_雜曲歌辭 楊柳枝 五
煬帝行宮汴水濱，數株殘柳不勝春。昨來風起花如雪，飛入宮牆不見人。_!_雜曲歌辭 楊柳枝 六
御陌青門拂地垂，千條金縷萬條絲。如今綰作同心結，將贈行人知不知。_!_雜曲歌辭 楊柳枝 七
城外春風滿酒旗，行人揮袂日西時。長安陌上無窮樹，唯有垂楊管別離。_!_雜曲歌辭 楊柳枝 八
輕盈嫋娜占春華，舞榭妝樓處處遮。春盡絮飛留不得，隨風好去落誰家。_!_雜曲歌辭 楊柳枝 九
[揚]子江頭煙景迷，隋家宮樹拂金堤。嵯峨猶有當時色，半蘸波中水鳥棲。_!_雜曲歌辭 楊柳枝 一
迎得春光先到來，淺黃輕綠映樓臺。只緣嫋娜多情思，便被春風長請挼。_!_雜曲歌辭 楊柳枝 二
巫峽巫山楊柳多，朝雲暮雨遠相和。因想陽臺無限事，爲君迴唱竹枝歌。_!_雜曲歌辭 楊柳枝 三
暫憑樽酒送無憀，莫損愁眉與細腰。人世死前唯有別，春風爭擬惜長條。_!_雜曲歌辭 楊柳枝 一
含煙惹霧每依依，萬緒千條拂落暉。爲報行人休盡折，半留相送半迎歸。_!_雜曲歌辭 楊柳枝 二
梁苑隋堤事已空，萬條猶舞舊春風。那堪更想千年後，誰見楊花入漢宮。_!_雜曲歌辭 楊柳枝
傷見路傍楊柳春，一枝折盡一重新。今年還折去年處，不送去年離別人。_!_雜曲歌辭 楊柳枝
宜春苑外最長條，閑嫋春風伴舞腰。正是玉人腸斷處，一渠春水赤欄橋。_!_雜曲歌辭 楊柳枝 一
南內牆東御路傍，預知春色柳絲黃。杏花未肯無情思，何事情人最斷腸。_!_雜曲歌辭 楊柳枝 二
蘇小門前柳萬條，毿毿金線拂平橋。黃鶯不語東風起，深閉朱門伴細腰。_!_雜曲歌辭 楊柳枝 三
金縷毿毿碧瓦溝，六宮眉黛惹春愁。晚來更帶龍池雨，半拂欄干半入樓。_!_雜曲歌辭 楊柳枝 四
館娃宮外鄴城西，遠映征帆近拂堤。繫得王孫歸意切，不關春草綠萋萋。_!_雜曲歌辭 楊柳枝 五
兩兩黃鸝色似金，嫋枝啼露動芳音。春來幸自長如線，可惜牽纏蕩子心。_!_雜曲歌辭 楊柳枝 六
御柳如絲映九重，鳳凰窗柱繡芙蓉。景陽樓伴千條露，一面新妝待曉鍾。_!_雜曲歌辭 楊柳枝 七
織錦機邊鶯語頻，停梭垂淚憶征人。塞門三月猶蕭索，縱有垂楊未覺春。_!_雜曲歌辭 楊柳枝 八
春入行宮映翠微，玄宗侍女舞烟絲。如今柳向空城綠，玉笛何人更把吹。_!_雜曲歌辭 楊柳枝 一
爛熳春歸水國時，吳王宮殿柳垂絲。黃鶯長呌空閨畔，西子無因更得知。_!_雜曲歌辭 楊柳枝 二
鳳樓高映綠陰陰，凝碧多含雨露深。莫謂一枝柔軟力，幾曾牽破別離心。_!_雜曲歌辭 楊柳枝 一
館娃宮畔響廊前，依託吳王養翠煙。劒去國亡臺榭毀，却隨紅樹噪秋蟬。_!_雜曲歌辭 楊柳枝 二
穠低似中陶潛酒，軟極如傷宋玉風。多謝將軍遶營種，翠中閑卓戰旗紅。_!_雜曲歌辭 楊柳枝 三
高僧愛惜遮江寺，遊子傷殘露野橋。爭似著行垂上苑，碧桃紅杏對搖搖。_!_雜曲歌辭 楊柳枝 四
莫折宮前楊柳枝，玄宗曾向笛中吹。傷心日暮煙霞起，無限春愁生翠眉。_!_雜曲歌辭 楊柳枝 一
凝碧池邊斂翠眉，景陽臺下綰青絲。那勝妃子朝元閣，玉手和煙弄一枝。_!_雜曲歌辭 楊柳枝 二
靈和風暖太昌春，舞線搖絲向昔人。何似曉來江雨後，一行如畫隔遙津。_!_雜曲歌辭 楊柳枝 一
彭澤初栽五樹時，只應閑看一枝枝。不知天意風流處，要與佳人學畫眉。_!_雜曲歌辭 楊柳枝 二
暖傍離亭靜拂橋，入流穿檻綠搖搖。不知落日誰相送，魂斷千條與萬條。_!_雜曲歌辭 楊柳枝 三
春來綠樹遍天涯，未見垂楊未可誇。晴日萬株烟一陣，閑坊兼是莫愁家。_!_雜曲歌辭 楊柳枝 四
十首當年有舊詞，唱青歌翠幾無遺。未曾得向行人道，不爲離情莫折伊。_!_雜曲歌辭 楊柳枝 五
華清高樹出離宮，南陌柔條帶暖風。誰見輕陰是良夜，瀑泉聲畔月明中。_!_雜曲歌辭 楊柳枝 一
洛橋晴影覆江船，羌笛秋聲濕塞烟。閑想習池公宴罷，水蒲風絮夕陽天。_!_雜曲歌辭 楊柳枝 二
嫩綠輕懸似綴旒，路人遙見隔宮樓。誰能更近丹墀種，解播皇風入九州。_!_雜曲歌辭 楊柳枝 三
暖風晴日斷浮埃，廢路新條發釣臺。處處輕輕可惆悵，後人攀處古人栽。_!_雜曲歌辭 楊柳枝 四
潭上江邊嫋嫋垂，日高風靜絮相隨。青樓一樹無人見，正是女郎眠覺時。_!_雜曲歌辭 楊柳枝 五
汴水高懸百萬條，風清兩岸一時搖。隋家力盡虛栽得，無限春風屬聖朝。_!_雜曲歌辭 楊柳枝 六
和花烟樹九重城，夾路春陰十萬營。唯向邊頭不堪望，一株顦顇少人行。_!_雜曲歌辭 楊柳枝 七
窗外齊垂旭日初，樓邊輕好暖風徐。遊人莫道栽無益，桃李清陰却不如。_!_雜曲歌辭 楊柳枝 八
衆木猶寒獨早青，御溝橋畔曲江亭。陶家舊日應如此，一院春條綠遶廳。_!_雜曲歌辭 楊柳枝 九
帳偃纓垂細復繁，令人心想石家園。風條月影皆堪重，何事侯門愛樹萱。_!_雜曲歌辭 楊柳枝 十
數首新詞帶恨成，柳絲牽我我傷情。柔娥幸有腰支穩，試踏吹聲作唱聲。_!_雜曲歌辭 楊柳枝 一
高出軍營遠映橋，賊兵曾斫火曾燒。風流性在終難改，依舊春來萬萬條。_!_雜曲歌辭 楊柳枝 二
縣依陶令想嫌迂，營伴將軍即大麤。此日與君除萬恨，數篇風調更應無。_!_雜曲歌辭 楊柳枝 三
狂似纖腰軟勝綿，自多情態更誰憐。遊人不折還堪恨，拋向橋邊與路邊。_!_雜曲歌辭 楊柳枝 四
朝陽晴照綠楊烟，一別通波十七年。應有舊枝無處覓，萬株風裏卓旌旃。_!_雜曲歌辭 楊柳枝 五
晴垂芳態吐牙新，雨擺輕條濕面春。_!_雜曲歌辭 楊柳枝 六
暖梳簪朵事登樓，因挂垂楊立地愁。牽斷綠絲攀不得，半空懸著玉搔頭。_!_雜曲歌辭 楊柳枝 七
西園高樹後庭根，處處尋芳有折痕。終憶舊遊桃葉舍，一株斜映竹籬門。_!_雜曲歌辭 楊柳枝 八
劉白蘇臺總近時，當初章句是誰推。纖腰舞盡春楊柳，未有儂家一首詩。_!_雜曲歌辭 楊柳枝 九
解凍風來末上青，解垂羅袖拜卿卿。無端嫋娜臨官路，舞送行人過一生。_!_雜曲歌辭 楊柳枝 一
吳王宮裏色偏深，一簇纖條萬縷金。不憤錢塘蘇小小，引郎枝下結同心。_!_雜曲歌辭 楊柳枝 二
橋北橋南千萬條，恨伊張緒不相饒。金羈白馬臨風望，認得羊家靜婉腰。_!_雜曲歌辭 楊柳枝 三
狂雪隨風撲馬飛，惹烟無力被風欹。莫交移入靈和殿，宮女三千又妒伊。_!_雜曲歌辭 楊柳枝 四
裊翠籠煙拂暖波，舞裙新染麴塵羅。章華臺畔隋堤上，倚得春風爾許多。_!_雜曲歌辭 楊柳枝 五
軟碧搖煙似送人，映花時把翠眉嚬。青青自是風流主，漫颭金絲待洛神。_!_雜曲歌辭 楊柳枝 一
瑟瑟羅裙金縷腰，黛眉偎破未重描。醉來咬損新花子，拽住仙郎儘放嬌。_!_雜曲歌辭 楊柳枝 二
鵲橋初就咽銀河，今夜仙郎自性和。不是昔年攀桂樹，豈能月裏索姮娥。_!_雜曲歌辭 楊柳枝 三
閭門風暖落花乾，飛遍江南雪不寒。獨有晚來臨水驛，閑人多凭赤闌干。_!_雜曲歌辭 楊柳枝 一
有池有榭即濛濛，浸潤翻成長養功。恰似有人長點檢，著行排立向春風。_!_雜曲歌辭 楊柳枝 二
根柢雖然傍濁河，無妨終日近笙歌。驂驂金帶誰堪比，還笑黃鶯不較多。_!_雜曲歌辭 楊柳枝 三
萬株枯槁怨亡隋，似弔吳臺各自垂。好是淮陰明月裏，酒樓橫笛不勝吹。_!_雜曲歌辭 楊柳枝 四
九曲黃河萬里沙，浪淘風簸自天涯。如今直上銀河去，同到牽牛織女家。_!_雜曲歌辭 浪淘沙 一
洛水橋邊春日斜，碧流輕淺見瓊沙。無端陌上狂風急，驚起鴛鴦出浪花。_!_雜曲歌辭 浪淘沙 二
汴水東流虎眼文，清淮曉色鴨頭春。君看渡口淘沙處，渡却人間多少人。_!_雜曲歌辭 浪淘沙 三
鸚鵡洲頭浪颭沙，青樓春望日將斜。銜泥燕子爭歸舍，獨自狂夫不憶家。_!_雜曲歌辭 浪淘沙 四
濯錦江邊兩岸花，春風吹浪正淘沙。女郎剪下鴛鴦錦，將向中流疋晚霞。_!_雜曲歌辭 浪淘沙 五
日照澄洲江霧開，淘金女伴滿江隈。美人首飾侯王印，盡是沙中浪底來。_!_雜曲歌辭 浪淘沙 六
八月濤聲吼地來，頭高數丈觸山迴。須臾却入海門去，卷起沙堆似雪堆。_!_雜曲歌辭 浪淘沙 七
莫道讒言如浪深，莫言遷客似沙沈。千淘萬漉雖辛苦，吹盡狂沙始到金。_!_雜曲歌辭 浪淘沙 八
流水淘沙不暫停，前波未滅後波生。令人忽憶瀟湘渚，迴唱迎神三兩聲。_!_雜曲歌辭 浪淘沙 九
一泊沙來一泊去，一重浪滅一重生。相攪相淘無歇日，會交山海一時平。_!_雜曲歌辭 浪淘沙 一
白浪茫茫與海連，平沙浩浩四無邊。暮去朝來淘不住，遂令東海變桑田。_!_雜曲歌辭 浪淘沙 二
青草湖中萬里程，黃梅雨裏一人行。愁見灘頭夜泊處，風翻暗浪打船聲。_!_雜曲歌辭 浪淘沙 三
借問江湖與海水，何似君情與妾心。相恨不如潮有信，相思始覺海非深。_!_雜曲歌辭 浪淘沙 四
海底飛塵終有日，山頭化石豈無時。誰道小郎拋小婦，船頭一去沒迴期。_!_雜曲歌辭 浪淘沙 五
隨波逐浪到天涯，遷客生還有幾家。却到帝鄉重富貴，請君莫忘浪淘沙。_!_雜曲歌辭 浪淘沙 六
灘頭細草接疎林，浪惡罾船半欲沈。宿鷺眠洲非舊浦，去年沙觜是江心。_!_雜曲歌辭 浪淘沙 一
蠻歌豆蔻北人愁，松雨蒲風夜艇秋。浪起鵁鶄眠不得，寒沙細細入江流。_!_雜曲歌辭 浪淘沙 二
楊柳鬱青青，竹枝無限情。同郎一回顧，聽唱紇那聲。_!_雜曲歌辭 紇那曲 一
踏曲興無窮，調同詞不同。願郎千萬壽，長作主人翁。_!_雜曲歌辭 紇那曲 二
湘水流，湘水流，九疑雲物至今愁。君問二妃何處所？零陵香草露中秋。_!_雜曲歌辭 瀟湘神二曲 一
斑竹枝，斑竹枝，淚痕點點寄相思。楚客欲聽瑤瑟怨，瀟湘深夜月明時。_!_雜曲歌辭 瀟湘神二曲 二
五綵繡團團，登君玳瑁筵。最宜紅燭下，偏稱落花前。上客如先起，應須贈一船。_!_雜曲歌辭 拋毬樂 一
春早見花枝，朝朝恨發遲。及看花落後，却憶未開時。幸有拋毬樂，一杯君莫辭。_!_雜曲歌辭 拋毬樂 二
歲豐仍節儉，時泰更銷兵。聖念長如此，何憂不太平。_!_雜曲歌辭 太平樂 一
湛露浮堯酒，薰風起舜歌。願同堯舜意，所樂在人和。_!_雜曲歌辭 太平樂 二
風俗今和厚，君王在穆清。行看采花曲，盡是太階平。_!_雜曲歌辭 太平樂
聖德超千古，皇威靜四方。蒼生今息戰，無事覺時長。_!_雜曲歌辭 太平樂
正氣遶宮樓，皇居信上遊。遠岡延聖祚，平地載神州。會合皆重譯，潺湲近八流。中興豈假問，據此自千秋。_!_雜曲歌辭 昇平樂 一
寥泬敞延英，朝班立位橫。宣傳無草動，拜舞有衣聲。鴛瓦雲消濕，蟲絲日照明。辛勤自不到，遙見似前生。_!_雜曲歌辭 昇平樂 二
處處足歡聲，時康歲已深。不同三尺劒，應似五絃琴。壽笑山猶盡，明嫌日有陰。何當憐一物，亦遣斷愁吟。_!_雜曲歌辭 昇平樂 三
曙質絕埃氛，彤庭列禁軍。聖顏初對日，龍尾競緣雲。珮響交成韻，簾陰暖帶紋。逍遙豈有事，於此詠南薰。_!_雜曲歌辭 昇平樂 四
一物周天至，洪纖盡晏然。車書無異俗，甲子竝豐年。奇技皆歸朴，征夫亦服田。君王故不有，台鼎合韋弦。_!_雜曲歌辭 昇平樂 五
日日聽歌謠，區中盡祝堯。蟲蝗初不害，夷狄近全銷。史筆唯書瑞，天臺絕見祆。因令匹夫志，轉欲事清朝。_!_雜曲歌辭 昇平樂 六
品物盡昭蘇，神功復帝謨。他時應有壽，當代且無虞。賜曆通遐俗，移關入半胡。鷦鷯一何幸，於此寄微軀。_!_雜曲歌辭 昇平樂 七
無戰復無私，堯時即此時。焚香臨極早，待月卷簾遲。端拱乾坤內，何言黈纊垂。君看聖明驗，只此是神龜。_!_雜曲歌辭 昇平樂 八
旭日上清穹，明堂坐聖聰。衣裳承瑞氣，冠冕蓋重曈。花木經宵露，旌旗立仗風。何期於此地，見說似仙宮。_!_雜曲歌辭 昇平樂 九
五帝三皇主，蕭曹魏邴臣。文章惟反朴，戈甲盡生塵。諫紙應無用，朝綱自有倫。昇平不可紀，所見是閑人。_!_雜曲歌辭 昇平樂 十
勸君莫惜金縷衣，勸君惜取少年時。花開堪折直須折，莫待無花空折枝。_!_雜曲歌辭 金縷衣
金井欄邊見羽儀，梧桐樹上宿寒枝。五陵公子憐文綵，畫與佳人刺繡衣。_!_雜曲歌辭 鳳歸雲 一
飲啄蓬山最上頭，和烟飛下禁城秋。曾將弄玉歸雲去，金翿斜開十二樓。_!_雜曲歌辭 鳳歸雲 二
開簾見新月，便即下階拜。細語人不聞，北風吹裙帶。_!_雜曲歌辭 拜新月
拜新月，拜月出堂前。暗魄深籠桂，虛弓未引弦。拜新月，拜月妝樓上。鸞鏡未安臺，蛾眉已相向。拜新月，拜月不勝情，庭前風露清。月臨人自老，望月更長生。東家阿母亦拜月，一拜一悲聲斷絕。昔年拜月逞容儀，如今拜月雙淚垂。回看衆女拜新月，却憶紅閨年少時。_!_雜曲歌辭 拜新月
江南好，風景舊曾諳。_!_雜曲歌辭 憶江南 一
江南憶，最憶是杭州。_!_雜曲歌辭 憶江南 二
江南憶，其次憶吳宮。吳酒一杯春竹葉，吳娃雙舞醉芙蓉，早晚復相逢。_!_雜曲歌辭 憶江南 三
春過也，共惜豔陽年。猶有桃花流水上，無辭竹葉醉樽前，惟待見青天。_!_雜曲歌辭 憶江南 一
春去也，多謝洛城人。弱柳從風疑舉袂，叢蘭裛露似霑巾，獨笑亦含嚬。_!_雜曲歌辭 憶江南 二
團扇，團扇，美人病來遮面。玉顏憔悴三年，誰復商量管弦。弦管，弦管，春草昭陽路斷。_!_雜曲歌辭 宮中調笑 一
胡蝶，胡蝶，飛上金花枝葉。君前對舞春風，百葉桃花樹紅。紅樹，紅樹，燕語鶯啼日暮。_!_雜曲歌辭 宮中調笑 二
羅袖，羅袖，暗舞春風依舊。遙看歌舞玉樓，好日新妝坐愁。愁坐，愁坐，一世虛生虛過。_!_雜曲歌辭 宮中調笑 三
楊柳，楊柳，日暮白沙渡口。船頭江水茫茫，商人少婦斷腸。腸斷，腸斷，鷓鴣夜飛失伴。_!_雜曲歌辭 宮中調笑 四
胡馬，胡馬，遠放燕支山下。咆沙咆雪獨嘶，東望西望路迷。迷路，迷路，邊草無窮日暮。_!_雜曲歌辭 宮中調笑 一
河漢，河漢，曉挂秋城漫漫。愁人起望相思，江南塞北別離。離別，離別，河漢雖同路絕。_!_雜曲歌辭 宮中調笑 二
邊草，邊草，邊草盡來兵老。山南山北雪晴，千里萬里月明。明月，明月，胡笳一聲愁絕。_!_雜曲歌辭 轉應詞
小小生金屋，盈盈在紫微。山花插寶髻，石竹繡羅衣。每出深宮裏，常隨步輦歸。只愁歌舞散，化作綵雲飛。_!_雜曲歌辭 宮中行樂詞 一
柳色黃金嫩，梨花白雪香。玉樓巢翡翠，金殿鎖鴛鴦。選妓隨雕輦，徵歌出洞房。宮中誰第一，飛燕在昭陽。_!_雜曲歌辭 宮中行樂詞 二
盧橘爲秦樹，蒲萄出漢宮。煙花宜落日，絲管醉春風。笛奏龍鳴水，簫吟鳳下空。君王多樂事，何必向回中。_!_雜曲歌辭 宮中行樂詞 三
玉樹春歸日，金宮樂事多。後庭朝未入，輕輦夜相過。笑出花間語，嬌來燭下歌。莫教明月去，留著醉姮娥。_!_雜曲歌辭 宮中行樂詞 四
繡戶香風暖，紗窗曙色新。宮花爭笑日，池草暗生春。綠樹聞歌鳥，青樓見舞人。昭陽桃李月，羅綺自相親。_!_雜曲歌辭 宮中行樂詞 五
今日明光裏，還須結伴遊。春風開紫殿，天樂下珠樓。豔舞全知巧，嬌歌半欲羞。更憐花月夜，宮女笑藏鉤。_!_雜曲歌辭 宮中行樂詞 六
寒雪梅中盡，春風柳上歸。宮鶯嬌欲醉，簷燕語還飛。遲日明歌席，新花豔舞衣。晚來移綵仗，行樂泥光輝。_!_雜曲歌辭 宮中行樂詞 七
水綠南薰殿，花紅北闕樓。鶯歌聞太液，鳳吹遶瀛洲。素女鳴珠佩，天人弄綵毬。今朝風日好，宜入未央遊。_!_雜曲歌辭 宮中行樂詞 八
楚塞金陵靜，巴山玉壘空。萬方無一事，端拱大明宮。_!_雜曲歌辭 宮中樂 一
霜霽長楊苑，冰開太液池。宮中行樂日，天下盛明時。_!_雜曲歌辭 宮中樂 二
柳色烟相似，梨花雪不如。春風真有意，一一麗皇居。_!_雜曲歌辭 宮中樂 三
月上宮花靜，煙含苑樹深。銀臺門已閉，仙漏夜沈沈。_!_雜曲歌辭 宮中樂 四
九重青鎖闥，百尺碧雲樓。明月秋風起，珠簾上玉鉤。_!_雜曲歌辭 宮中樂 五
網戶交如綺，紗窗薄似烟。樂吹天上曲，人是月中仙。_!_雜曲歌辭 宮中樂 一
翠匣開寒鏡，珠釵挂步搖。妝成秖畏曉，更漏促春宵。_!_雜曲歌辭 宮中樂 二
江果瑤池實，金盤露井冰。甘泉將避暑，臺殿曉光凝。_!_雜曲歌辭 宮中樂 三
月彩浮鸞殿，砧聲隔鳳樓。笙歌臨水檻，紅燭乍迎秋。_!_雜曲歌辭 宮中樂 四
奇樹留寒翠，神池結夕波。黃山一夜雪，渭水雁聲多。_!_雜曲歌辭 宮中樂 五
綵女迎金屋，仙姬出畫堂。鴛鴦裁錦袖，翡翠帖花黃。歌響舞分行，豔色動流光。_!_雜曲歌辭 踏歌詞 一
庭際花微落，樓前漢已橫。金壺催夜盡，羅袖拂寒輕。樂笑暢歡情，未半著天明。_!_雜曲歌辭 踏歌詞 二
春景嬌春臺，新露泣新梅。春葉參差吐，新花重疊開。花影飛鶯去，歌聲度鳥來。倩看飄颻雪，何如舞袖迴。_!_雜曲歌辭 踏歌詞 一
逶迤度香閣，顧步出蘭閨。欲遶鴛鴦殿，先過桃李蹊。風帶舒還卷，簪花舉復低。欲問今宵樂，但聽歌聲齊。_!_雜曲歌辭 踏歌詞 二
夜久星沈沒，更深月影斜。裙輕纔動佩，鬟薄不勝花。細風吹寶袜，輕露濕紅紗。相看樂未已，蘭燈照九華。_!_雜曲歌辭 踏歌詞 三
花蕚樓前雨露新，長安城裏太平人。龍銜火樹千燈豔，雞踏蓮花萬歲春。_!_雜曲歌辭 踏歌詞 一
帝宮三五戲春臺，行雨流風莫妒來。西域燈輪千影合，東華金闕萬重開。_!_雜曲歌辭 踏歌詞 二
春江月出大堤平，堤上女郎連袂行。唱盡新詞看不見，紅霞影樹鷓鴣鳴。_!_雜曲歌辭 踏歌行 一
桃蹊柳陌好經過，燈下妝成月下歌。爲是襄王故宮地，至今猶自細腰多。_!_雜曲歌辭 踏歌行 二
新詞宛轉遞相傳，振袖傾鬟風露前。月落烏啼雲雨散，遊童陌上拾花鈿。_!_雜曲歌辭 踏歌行 三
日暮江頭聞竹枝，南人行樂北人悲。自從雪裏唱新曲，直至三春花盡時。_!_雜曲歌辭 踏歌行 四
玉砌紅花樹，香風不敢吹。春光解天意，偏發殿南枝。_!_雜曲歌辭 天長地久詞 一
虹橋千步廊，半在水中央。天子方清暑，宮人重暮妝。_!_雜曲歌辭 天長地久詞 二
辭輦復當熊，傾心奉上宮。君王若看貌，甘在衆妃中。_!_雜曲歌辭 天長地久詞 三
雲日呈祥禮物殊，北庭生獻五單于。塞天萬里無飛鳥，可在邊城用郅都。_!_雜曲歌辭 天長地久詞 四
臺殿雲涼風日微，君王初賜六宮衣。樓船罷泛歸猶早，行道才人鬬射飛。_!_雜曲歌辭 天長地久詞 五
偏存名跡在人間，順俗與時未安閑。來謁大官兼問政，扁舟却入九疑山。_!_雜曲歌辭 欸乃曲 一
湘江二月春水平，滿月和風宜夜行。唱橈欲過平陽戍，守吏相呼問姓名。_!_雜曲歌辭 欸乃曲 二
千里楓林煙雨深，無朝無暮有猨吟。停橈靜聽曲中意，好是雲山韶濩音。_!_雜曲歌辭 欸乃曲 三
零陵郡北湘水東，浯溪形勝滿湘中。溪口石顛堪自逸，誰能相伴作漁翁。_!_雜曲歌辭 欸乃曲 四
下瀧船似入深淵，上瀧船似欲昇天。瀧南始到九疑郡，應絕高人乘興船。_!_雜曲歌辭 欸乃曲 五
上樓迎春新春歸，暗黃著柳宮漏遲。薄薄淡靄弄野姿，寒綠幽泥生短絲。錦牀曉臥玉肌冷，露臉未開對朝暝。官街柳帶不堪折，早晚菖蒲勝綰結。_!_雜曲歌辭 十二月樂辭 正月
二月飲酒采桑津，宜男草生蘭笑人。蒲如交劒風如薰，勞勞胡燕怨酣春。薇帳逗烟生綠塵，金翅峨髻愁暮雲。沓颯起舞真珠裙，津頭送別唱流水。酒客背寒南山死。_!_雜曲歌辭 十二月樂辭 二月
東方風來滿眼春，花城柳暗愁幾人，複宮深殿竹風起。新翠舞襟靜如水，光風轉蕙百餘里。暖霧驅雲撲天地，軍裝宮妓掃蛾淺。搖搖錦旗夾城暖，曲水飄香去不歸。梨花落盡成秋苑。_!_雜曲歌辭 十二月樂辭 三月
曉涼暮涼樹如蓋，千山濃綠生雲外。依微香雨青氛氳，膩葉蟠花照曲門。金塘閑水搖碧漪，老景沈重無驚飛，墮紅殘蕚暗參差。_!_雜曲歌辭 十二月樂辭 四月
雕玉押簾上，輕縠籠虛門。井汲鉛華水，扇織鴛鴦文。回雪舞涼殿，甘露洗空綠。羅袖從徊翔，香汗霑寶粟。_!_雜曲歌辭 十二月樂辭 五月
裁生羅，伐湘竹。帔拂疎霜簟秋玉，炎炎紅鏡東方開。暈如車輪上徘徊，啾啾赤帝騎龍來。_!_雜曲歌辭 十二月樂辭 六月
星依雲渚冷，露滴盤中圓。好花生木末，衰蕙愁空園。夜天如玉砌，池葉極青錢。僅厭舞衫薄，稍知花簟寒。曉風何拂拂，北斗光闌干。_!_雜曲歌辭 十二月樂辭 七月
孀妾怨長夜，獨客夢歸家。傍簷蟲緝絲，向壁燈垂花。簷外月光吐，簾中樹影斜。悠悠飛露姿，點綴池中荷。_!_雜曲歌辭 十二月樂辭 八月
離宮散螢天似水，竹黃池冷芙蓉死。月綴金鋪光脉脉，涼苑虛庭空澹白。霜花飛飛風草草，翠錦斕斑滿層道。雞人罷唱曉瓏璁，鴉啼金井下疎桐。_!_雜曲歌辭 十二月樂辭 九月
玉壺銀箭稍難傾，釭花夜笑凝幽明。碎霜斜舞上羅幕，燭籠兩行照飛閣。珠帷怨臥不成眠，金鳳刺衣著體寒，長眉對月鬬彎環。_!_雜曲歌辭 十二月樂辭 十月
宮城團回凜嚴光，白光碎碎墮瓊芳。撾鍾高飲千日酒，却天凝寒作君壽。_!_雜曲歌辭 十二月樂辭 十一月
日脚淡光紅灑灑，薄霜不銷桂枝下。依稀和氣解冬嚴，已就長日辭長夜。_!_雜曲歌辭 十二月樂辭 十二月
帝重光，年重時，七十二候回環推。天官玉琯灰剩飛，今歲何長來歲遲。王母移桃獻天子，羲氏和氏迂龍轡。_!_雜曲歌辭 十二月樂辭 閏月
歲去無言忽顦顇，時來含笑吐氛氳。不能擁路迷仙客，故欲開蹊侍聖君。_!_雜曲歌辭 桃花行 一
綺蕚成蹊遍籞芳，紅英撲地滿筵香。莫將秋宴傳王母，來比春華壽聖皇。_!_雜曲歌辭 桃花行 二
源水叢花無數開，丹跗紅蕚間青梅。從今結子三千歲，預喜仙游復摘來。_!_雜曲歌辭 桃花行 三
桃花灼灼有光輝，無數成蹊點更飛。爲見芳林含笑待，遂同溫樹不言歸。_!_雜曲歌辭 桃花行 四
紅蕚競妍春苑曙，粉茸新向御筵開。長年願奉西王宴，近侍慙無東朔才。_!_雜曲歌辭 桃花行 五
摩遮本出海西胡，琉璃寶服紫髯胡。聞道皇恩遍宇宙，來時歌舞助歡娛。_!_雜曲歌辭 蘇摩遮 一
繡裝帕額寶花冠，夷歌騎舞借人看。自能激水成陰氣，不慮今年寒不寒。_!_雜曲歌辭 蘇摩遮 二
臘月凝陰積帝臺，豪歌擊鼓送寒來。油囊取得天河水，將添上壽萬年杯。_!_雜曲歌辭 蘇摩遮 三
寒氣宜人最可憐，故將寒水散庭前。惟願聖君無限壽，長取新年續舊年。_!_雜曲歌辭 蘇摩遮 四
昭成皇后帝家親，榮樂諸人不比倫。往日霜前花委地，今年雪後樹逢春。_!_雜曲歌辭 蘇摩遮 五
萬玉朝宗鳳扆，千金率領龍媒。眄鼓凝驕躞蹀，聽歌弄影徘徊。_!_雜曲歌辭 舞馬詞 一
天祿遙徵衛叔，日龍上借羲和。將共兩驂爭舞，來隨八駿齊歌。_!_雜曲歌辭 舞馬詞 二
綵旄八佾成行，時龍五色因方。屈膝銜杯赴節，傾心獻壽無疆。_!_雜曲歌辭 舞馬詞 三
帝皁龍駒沛艾，星蘭驥子權奇。騰倚驤洋應節，繁驕接迹不移。_!_雜曲歌辭 舞馬詞 四
二聖先天合德，羣靈率土可封。擊石驂驔紫燕，摐金顧步蒼龍。_!_雜曲歌辭 舞馬詞 五
聖君出震應籙，神馬浮河獻圖。足踏天庭鼓舞，心將帝樂蜘躊。_!_雜曲歌辭 舞馬詞 六
金天誕聖千秋節，玉醴還分萬壽觴。試聽紫騮歌樂府，何如騄驥舞華岡。連騫勢出魚龍變，蹀躞驕生鳥獸行。歲歲相傳指樹日，翩翩來伴慶雲翔。_!_雜曲歌辭 舞馬千秋萬歲樂府詞 一
聖王至德與天齊，天馬來儀自海西。腕足齊行拜兩膝，繁驕不進蹈千蹄。䯱髵奮鬣時蹲踏，鼓怒驤身忽上躋。更有銜杯終宴曲，垂頭掉尾醉如泥。_!_雜曲歌辭 舞馬千秋萬歲樂府詞 二
遠聽明君愛逸才，玉鞭金翅引龍媒。不因茲白人間有，定是飛黃天上來。影弄日華相照耀，噴含雲色且徘徊。莫言闕下桃花舞，別有河中蘭葉開。_!_雜曲歌辭 舞馬千秋萬歲樂府詞 三
霽色鮮宮殿，秋聲脆管弦。聖明千歲樂，歲歲似今年。_!_雜曲歌辭 小曲新詞 一
紅裙明月夜，碧殿早秋時。好向昭陽宿，天涼玉漏遲。_!_雜曲歌辭 小曲新詞 二
朝憎鶯百囀，夜妒燕雙棲。不慣經春別，誰知到曉啼。_!_雜曲歌辭 閨怨詞 一
珠箔籠寒月，紗窗背曉燈。夜來巾上淚，一半是春冰。_!_雜曲歌辭 閨怨詞 二
關山征戍遠，閨閣別離難。苦戰應顦顇，寒衣不要寬。_!_雜曲歌辭 閨怨詞 三
提劒雲雷動，垂衣日月明。禁花呈瑞色，國老見星精。發棹魚先躍，窺巢鳥不驚。山呼一萬歲，直入九重城。_!_雜曲歌辭 皇帝感詞 一
天衣五鳳彩，御馬六龍文。雨露清馳道，風雷翊上軍。高旍花外轉，行漏樂前聞。時見金鞭舉，空中指瑞雲。_!_雜曲歌辭 皇帝感詞 二
妙算干戈止，神謀宇宙清。兩階文物盛，七德武功成。校獵長楊苑，屯軍細柳營。歸來獻明主，歌舞隘春城。_!_雜曲歌辭 皇帝感詞 三
天樂下天中，雲軿儼在空。鉛黃豔河漢，語笑合笙鏞。已見長隨鳳，仍聞不避熊。君王親試舞，閶闔靜無風。_!_雜曲歌辭 皇帝感詞 四
西塞山邊白鷺飛，桃花流水鱖魚肥。青箬笠，綠蓑衣，春江細雨不須歸。_!_雜歌謠辭 漁父歌 一
釣臺漁父褐爲裘，兩兩三三舴艋舟。能縱棹，慣乘流，長江白浪不曾憂。_!_雜歌謠辭 漁父歌 二
霅溪灣裏釣漁翁，舴艋爲家西復東。江上雪，浦邊風，笑著荷衣不歎窮。_!_雜歌謠辭 漁父歌 三
松江蟹舍主人歡，菰飯莼羹亦共餐。楓葉落，荻花乾，醉宿漁舟不覺寒。_!_雜歌謠辭 漁父歌 四
青草湖中月正圓，巴陵漁父棹歌連。釣車子，掘頭船，樂在風波不用仙。_!_雜歌謠辭 漁父歌 五
白芷汀寒立鷺[鷥]，蘋風輕翦浪花時。煙冪冪，日遲遲，香引芙蓉惹釣絲。_!_雜歌謠辭 漁父歌
風浩寒溪照膽明，小君山上玉蟾生。荷露墜，翠煙輕，撥[拉]遊魚幾處驚。_!_雜歌謠辭 漁父歌
水接衡門十里餘，信船歸去臥看書。輕爵祿，慕玄虛，莫道漁人只爲魚。_!_雜歌謠辭 漁父歌 一
避世垂綸不記年，官高爭得似君閑。傾白酒，對青山，笑指柴門待月還。_!_雜歌謠辭 漁父歌 二
棹警鷗飛水濺袍，影侵潭面柳垂絛。終日醉，絕塵勞，曾見錢塘八月濤。_!_雜歌謠辭 漁父歌 三
雞初鳴，明星照東屋。雞再鳴，紅霞生海腹。百官待漏雙闕前，聖人亦挂山龍服。寶釵命婦燈下起，環珮玲瓏曉光裏。直內初燒玉[案]香，司更尚滴銅壺水。金吾衛裏直郎妻，到明不睡聽晨雞。天頭日月相送迎，夜棲旦鳴人不迷。_!_雜歌謠辭 雞鳴曲
星稀月沒上五更，膠膠角角雞初鳴。征人牽馬出門立，辭妾欲向安西行。再鳴引頸簷頭下，月中角聲催上馬。纔分地色第三鳴，旌旗紅塵已出城。婦人上城亂招手，夫壻不聞遙哭聲。長恨雞鳴別時苦，不遣雞栖近窗戶。_!_雜歌謠辭 雞鳴曲
庭前春鳥啄林聲，紅夾羅襦縫未成。今朝社日停針線，起向朱櫻樹下行。_!_雜歌謠辭 吳楚歌
一帶不結心，兩股方安髻。慙愧白茅人，月沒教星替。_!_雜歌謠辭 李夫人歌 一
剩結茱萸枝，多擘秋蓮的。獨自有波光，綵囊盛不得。_!_雜歌謠辭 李夫人歌 二
蠻絲繫條脫，妍眼和香屑。壽宮不惜鑄南人，柔腸早被秋波割。清澄有餘幽素香，鰥魚渴鳳真珠房。不知瘦骨類冰井，更許夜簾通曉霜。土花漠碧雲[茫茫]，黃河欲盡天蒼黃。_!_雜歌謠辭 李夫人歌 三
紫皇宮殿重重開，夫人飛入瓊瑤臺。綠香繡帳何時歇，青雲無光宮水咽。翩聯桂花墜秋月，孤鸞驚啼商絲發。紅璧闌珊懸佩璫，歌臺小妓遙相望。玉蟾滴水雞人唱，露華蘭葉參差光。_!_雜歌謠辭 李夫人歌
璿閨羽帳華燭陳，方士夜降夫人神。葳蕤半露芙蓉色，窈窕將期環珮身。麗如三五月，可望難親近。嚬黛含犀竟不言，春思秋怨誰能問。欲求巧笑如生時，歌塵在空瑟銜絲。神來未及夢相見，帝比初亡心更悲。愛之欲其生又死，東流萬代無回水。宮漏丁丁夜向晨，煙銷霧散愁方士。_!_雜歌謠辭 李夫人歌
延年不語望三星，莫說夫人上涕零。爭奈世間惆悵在，甘泉宮夜看圖形。_!_雜歌謠辭 李夫人歌
中山孺子妾，特以色見珍。雖不如延年妹，亦是當時絕世人。桃李出深井，花豔驚上春。一貴復一賤，關天豈由身。芙蓉老秋霜，團扇羞網塵。戚姬髡翦入舂市，萬古共悲辛。_!_雜歌謠辭 中山孺子妾歌
洞庭白波木葉稀，燕鴻始入吳雲飛。吳雲寒，燕鴻苦。風號沙宿瀟湘浦，節士感秋淚如雨。白日當天心，照之可以事明主。壯士憤，雄風生。安得倚天劒，跨海斬長鯨。_!_雜歌謠辭 臨江王節士歌
狂風吹古月，竊弄章華臺。北落明星動光彩，南征猛將如雲雷。手中電曳倚天劒，直斬長鯨海水開。我見樓船壯心目，頗似龍驤下三蜀。揚兵習戰張虎旗，江中白浪如銀屋。身居玉帳臨河魁，紫髯若戟冠崔嵬。細柳開營揖天子，始知灞上爲嬰孩。羌笛橫吹阿嚲回，向月樓中吹落梅。將軍自起舞長劒，壯士呼聲動九垓。功成獻凱見明主，丹青畫像麒麟臺。_!_雜歌謠辭 司馬將軍歌
石季龍，僭天祿。擅雄豪，美人姓鄭名櫻桃。櫻桃美顏香且澤，娥娥侍寢專宮掖。後庭卷衣三萬人，翠眉清鏡不得親。官軍女騎一千匹，繁花照耀漳河春。織成花映紅綸巾，紅旗掣曳鹵簿新。鳴鼙走馬接飛鳥，銅[馱]琴瑟隨去塵。鳳陽重門如意館，百尺金梯倚銀漢。自言富貴不可量，女爲公主男爲王。赤花雙簟珊瑚牀，盤龍斗帳琥珀光。淫昏僞位神所惡，滅石者陵終不誤。鄴城蒼蒼白露微，世事飜覆黃雲飛。_!_雜歌謠辭 鄭櫻桃歌
落日欲沒峴山西，倒著接䍦花下迷。襄陽小兒齊拍手，攔街爭唱白銅鞮。傍人借問笑何事，笑殺山公醉似泥。鸕鷀杓，鸚鵡杯，百年三萬六千日，一日須傾三百杯。遙看漢水鴨頭綠，恰似蒲萄初醱醅。此江若變作春酒，壘麴便築糟丘臺。千金駿馬換少妾，醉坐雕鞍歌落梅。車傍側挂一壺酒，鳳笙龍管行相催。咸陽市上歎黃犬，何如月下傾金罍。君不見晉朝羊公一片石，龜龍剝落生莓苔。淚亦不能爲之墮，心亦不能爲之哀。誰能憂彼身後事，金鳧銀鴨葬死灰。清風朗月不用一錢買，玉山自倒非人推。舒州杓，力士鐺，李白與爾同死生。襄王雲雨今安在，江水東流猨夜聲。_!_雜歌謠辭 襄陽歌
襄陽行樂處，歌舞白銅鞮。江城回淥水，花月使人迷。_!_雜歌謠辭 襄陽曲 一
山公醉酒時，酩酊襄陽下。頭上白接䍦，倒著還騎馬。_!_雜歌謠辭 襄陽曲 二
峴山臨漢江，水淥沙如雪。上有墮淚碑，青苔久磨滅。_!_雜歌謠辭 襄陽曲 三
且醉習家池，莫看墮淚碑。山公欲上馬，笑殺襄陽兒。_!_雜歌謠辭 襄陽曲 四
幽蘭露，如啼眼。無物結同心，煙花不堪翦。草如茵，松如蓋。風爲裳，水爲佩。油壁車，久相待。冷翠燭，勞光彩。西陵下，風吹雨。_!_雜歌謠辭 蘇小小歌
買蓮莫破券，買酒莫解金。酒裏春容抱離恨，水中蓮子懷芳心。吳公女兒腰似束，家在錢塘小江曲。一自檀郎逐便風，門前春水年年綠。_!_雜歌謠辭 蘇小小歌
車輪不可遮，馬足不可絆。長怨十字街，使郎心四散。_!_雜歌謠辭 蘇小小歌 一
新人千里去，故人千里來。翦刀橫眼底，方覺淚難裁。_!_雜歌謠辭 蘇小小歌 二
登山不愁峻，涉海不愁深。中擘庭前棗，教郎見赤心。_!_雜歌謠辭 蘇小小歌 三
挾瑟爲君撫，君嫌聲太古。寥寥倚浪絲，㗫㗫沈湘語。賴有秋風知，清泠吹玉柱。_!_雜歌謠辭 挾瑟歌
敕勒金隤壁，陰山無歲華。帳外風飄雪，營前月照沙。羌兒吹玉管，胡姬踏錦花。却笑江南客，梅落不歸家。_!_雜歌謠辭 勅勒歌
黃麞黃麞草裏藏，彎弓射爾傷。_!_雜歌謠辭 黃麞歌
得体紇那也，紇囊得体那。潭裏船車鬧，揚州銅器多。三郎當殿坐，聽唱得体歌。_!_雜歌謠辭 得体歌
得寶弘農野，弘農得寶那。潭裏船車鬧，揚州銅器多。三郎當殿坐，聽唱得寶歌。_!_雜歌謠辭 得寶歌
種瓜黃臺下，瓜熟子離離。一摘使瓜好，再摘令瓜稀。三摘尚自可，摘絕抱蔓歸。_!_雜歌謠辭 黃臺瓜辭
落葉流風向玉臺，夜寒秋思洞房開。水精簾外金波下，雲母窗前銀漢迴。玉階陰陰苔蘚色，君王履綦難再得。璇閨窈窕秋夜長，繡戶徘徊秋月光。燕姬綵帳芙蓉色，秦子金爐蘭麝香。北斗七星橫夜半，清歌一曲斷君腸。_!_雜歌謠辭 古歌
美人怨何深，含情倚金閣。不嚬復不語，紅淚雙雙落。_!_雜歌謠辭 古歌 一
美人閉紅燭，獨坐裁新錦。頻放翦刀聲，夜寒知未寢。_!_雜歌謠辭 古歌 二
參差綠蒲短，搖豔雲塘滿。紅瀲蕩融融，鶯翁鸂鶒暖。萋芊小城路，馬上脩蛾懶。羅衫褭向風，點粉金鸝卵。_!_雜歌謠辭 黃曇子歌
金笳悲故曲，玉座積深塵。言是邯鄲伎，不易鄴城人。青苔竟埋骨，紅粉自傷神。唯有漳河柳，還向舊營春。_!_雜歌謠辭 邯鄲郭公辭
攀天莫登龍，走山莫騎虎。貴賤結交心不移，唯有嚴陵及光武。周公稱大聖，管蔡寧相容。漢謠一斗粟，不與淮南舂。兄弟尚路人，吾心安所從。它人方寸間，山海幾千重。輕言託朋友，對面九疑峰。多花必早落，桃李不如松。管鮑久已死，何人繼其蹤。_!_雜歌謠辭 箜篌謠
鄴城中，暮塵起。將黑丸，斫文吏。棘爲鞭，虎爲馬。團團走，鄴城下。切玉劒，射日弓。獻何人，奉相公。扶轂來，關右兒。香掃塗，相公歸。_!_雜歌謠辭 鄴城童子謠
大麥乾枯小麥黃，婦人行泣夫走藏。東至集壁西梁洋，問誰腰鎌胡與羌。豈無蜀兵三千人，部領辛苦江山長。安得如鳥有羽翅，託身白雲還故鄉。_!_雜歌謠辭 大麥行
天欲雨，有東風，南谿白鼉鳴窟中。六月人家井無水，夜聞白鼉人盡起。_!_雜歌謠辭 白鼉鳴
漢武清齋讀鼎書，內官扶上畫雲車。壇上月明宮殿閉，仰看星斗禮空虛。_!_雜歌謠辭 步虛詞
逈步遊三洞，清心禮七真。飛符超羽翼，禁火醮星辰。殘藥霑雞犬，靈香出鳳麟。壺中無窄處，願得一容身。_!_雜歌謠辭 步虛詞
阿母種桃雲海際，花落子成二千歲。海風吹折最繁枝，跪捧瓊盤獻天帝。_!_雜歌謠辭 步虛詞 一
華表千年鶴一歸，凝丹爲頂雪爲衣。星星仙語人聽盡，卻向五雲翻翅飛。_!_雜歌謠辭 步虛詞 二
玉簡真人降，金書道籙通。煙霞方蔽日，雲雨已生風。四極威儀異，三天使命同。那將人世戀，不去上清宮。_!_雜歌謠辭 步虛詞 一
羽駕正翩翩，雲鴻最自然。霞冠將月曉，珠佩與星連。鏤玉留新訣，雕金得舊編。不知飛鳥學，更有幾人仙。_!_雜歌謠辭 步虛詞 二
上帝求仙使，真符取玉郎。三才閑布象，二景鬱生光。騎吏排龍虎，笙歌走鳳凰。天高人不見，暗入白雲鄉。_!_雜歌謠辭 步虛詞 三
鸞鶴共徘徊，仙官使者催。香花三洞啓，風雨百神來。鳳篆文初定，龍泥印已開。何須生羽翼，始得上瑤臺。_!_雜歌謠辭 步虛詞 四
羽節忽排煙，蘇君已得仙。命風驅日月，縮地走山川。幾處留丹竈，何時種玉田。一朝騎白虎，直上紫微天。_!_雜歌謠辭 步虛詞 五
靜發降靈香，思神意智長。虎存時促步，龍想更成章。扣齒風雷響，挑燈日月光。仙雲在何處？髣髴滿空堂。_!_雜歌謠辭 步虛詞 六
幾度遊三洞，何方召百神。風雲皆守一，龍虎亦全真。執節仙童小，燒香玉女春。應須絕巖內，委曲問皇人。_!_雜歌謠辭 步虛詞 七
上法杳無營，玄脩似有情。道宮瓊作想，真帝玉爲名。召岳驅旌節，馳雷發吏兵。雲車降何處，齋室有仙卿。_!_雜歌謠辭 步虛詞 八
羽衛一何鮮，香雲起莫煙。方朝太素帝，更向玉清天。鳳曲凝猶吹，龍驂儼欲前。真文幾時降，知在永和年。_!_雜歌謠辭 步虛詞 九
大道何年學，真符此日催。還持金作印，未要玉爲臺。羽節分明授，霞衣整頓裁。應緣五雲使，教上列仙來。_!_雜歌謠辭 步虛詞 十
獨自授金書，蕭條詠紫虛。龍行還當馬，雲起自成車。九轉風煙合，千年井竈餘。參差從太一，壽等混元初。_!_雜歌謠辭 步虛詞 十一
道學已通神，香花會女真。霞牀珠斗帳，金薦玉輿輪。一室心偏靜，三天夜正春。靈官竟誰降，仙相有夫人。_!_雜歌謠辭 步虛詞 十二
上界有黃房，仙家道路長。神來知位次，樂變協宮商。競把瑠璃椀，誰傾白玉漿。霞衣最芬馥，蘇合是靈香。_!_雜歌謠辭 步虛詞 十三
珠佩紫霞纓，夫人會八靈。太霄猶有觀，絕宅豈無形。暮雨徘徊降，仙歌宛轉聽。誰逢玉妃輦，應檢九真經。_!_雜歌謠辭 步虛詞 十四
西海辭金母，東方拜木公。雲行疑帶雨，星步欲凌風。羽袖揮丹鳳，霞巾曳彩虹。飄颻九霄外，下視望仙宮。_!_雜歌謠辭 步虛詞 十五
玉樹雜金花，天河織女家。月邀丹鳳舄，風送紫鸞車。霧縠籠綃帶，雲屏列錦霞。瑤臺千萬里，不覺往來賒。_!_雜歌謠辭 步虛詞 十六
舞鳳凌天出，歌麟入夜聽。雲容衣眇眇，風韻曲泠泠。扣齒端金簡，焚香檢玉經。仙宮知不遠，只近太微星。_!_雜歌謠辭 步虛詞 十七
紫府與玄洲，誰來物外遊。無煩騎白鹿，不用駕青牛。金化顏應駐，雲飛鬢不秋。仍聞碧海上，更用玉爲樓。_!_雜歌謠辭 步虛詞 十八
轡鶴復驂鸞，全家去不難。雞聲隨羽化，犬影入雲看。釀玉當成酒，燒金且轉丹。何妨五色綬，次第給仙官。_!_雜歌謠辭 步虛詞 十九
予因覽真訣，遂感西域君。玉笙下青冥，人間未曾聞。日華鍊魂魄，皎皎無垢氛。謂我有仙骨，且令餌氤氳。俯仰媿靈顏，願隨鸞鶴羣。俄然動風馭，縹眇歸青雲。_!_雜歌謠辭 步虛詞
青溪道士人不識，上天下天鶴一隻。洞門深[鎖]碧窗寒，滴露妍朱寫周易。_!_雜歌謠辭 步虛詞
小隱山人十洲客，莓苔爲衣雙耳白。青編爲我忽降書，暮雨虹蜺一千尺。赤城門閉六丁直，曉日已燒東海色。朝天半夜聞玉雞，星斗離離礙龍翼。_!_雜歌謠辭 步虛引
漢祖起豐沛，乘運以躍鱗。手奮三尺劒，西滅無道秦。十月五星聚，七年四海賓。高抗威宇宙，貴有天下人。憶昔與項王，契闊時未伸。鴻門既薄蝕，滎陽亦蒙塵。蟣虱生介胄，將卒多苦辛。爪牙驅信越，腹心謀張陳。赫赫西楚國，化爲丘與榛。_!_詠漢高祖
秦王日凶慝，豪傑爭共亡。信亦胡爲者，劍歌從項梁。項羽不能用，脫身歸漢王。道契君臣合，時來名位彰。北討燕承命，東驅楚絕糧。斬龍堰濉水，擒豹熸夏陽。功成享天祿，建旗還南昌。千金答漂母，百錢酬下鄉。吉凶成糾纏，倚伏難預詳。弓藏狡兔盡，慷慨念心傷。_!_詠淮陰侯
金鋪照春色，玉律動年華。朱樓雲似蓋，丹桂雪如花。水岸銜階轉，風條出柳斜。輕輿臨太液，湛露酌流霞。_!_早春桂林殿應詔
大渚初驚夜，中流沸鼓鼙。寒沙滿曲浦，夕霧上邪谿。岸廣鳧飛急，雲深鴈度低。嚴關猶未遂，此夕待晨雞。_!_後渚置酒
本是龍門桐，因妍入漢宮。香緣羅袖裏，聲逐朱弦中。雖有相思韻，翻將入塞同。關山臨却月，花蘂散迴風。爲將金谷引，添令曲未終。_!_聽鄰人琵琶
升壇預潔祀，詰早肅分司。達氣風霜積，登光日色遲。農教先八政，陽和秩四時。祈年服垂冕，告幣動褰帷。瘞地尊餘奠，人天庶有資。椒蘭卒清酌，簠簋徹香萁。折俎分歸胙，充庭降受釐。方憑知禮節，況奉化雍熙。_!_州城西園入齋祠社
雪花聯玉樹，冰彩散瑤池。翔禽遙出沒，積翠遠參差。_!_春首
和風起天路，嚴氣消冰井。索索枝未柔，厭厭漏猶永。_!_初年
霜間開紫蔕，露下發金英。但令逢採摘，寧辭獨晚榮。_!_詠菊
自君之出矣，金爐香不然。思君當明燭，終宵空自煎。_!_自君之出矣
自君之出矣，紅顏轉憔悴。思君如明燭，煎心且銜淚。_!_自君之出矣  一
自君之出矣，明鏡罷紅妝。思君如夜燭，煎淚幾千行。_!_自君之出矣  二
朔風動秋草，清蹕長安道。長城連不窮，所以隔華戎。規模惟聖作，負荷曉成功。鳥庭已向內，龍荒更鑿空。玉關塵卷靜，金微路已通。湯征隨北怨，舜詠起南風。畫地功初立，綏邊事云集。朝服踐狼居，凱歌旋馬邑。山響傳鳳吹，霜華藻瓊鈒。屬國擁節歸，單于款關入。日落寒風起，驚蓬被原隰。零落葉已寒，河流清且急。四時徭役盡，千載干戈戢。太平今若斯，汗馬竟無施。唯當事筆硯，歸去草封禪。_!_賦飲馬長城窟
二華連陌塞，九隴統金方。奧區稱富貴，重險擅雄強。龍飛灞水上，鳳集岐山陽。神皐多瑞蹟，列代有興王。我后膺靈命，爰求宅茲土。宸居法太微，建國資天府。玄風叶黎庶，德澤浸區宇。醒醉各相扶，謳歌從聖主。南登少陵岸，還望帝城中。帝城何鬱鬱，佳氣乃蔥蔥。金鳳凌綺觀，璇題敞蘭宮。複道東西合，交衢南北通。萬國朝前殿，羣公議宣室。鳴珮含早風，華蟬曜朝日。栢梁宴初罷，千鍾歡未畢。端拱肅巖廊，思賢聽琴瑟。逶迤萬雉列，隱軫千閭布。飛甍夾御溝，曲臺臨上路。處處歌鐘鳴，喧闐車馬度。日落長楸間，含情兩相顧。是月冬之季，陰寒晝不開。驚風四面集，飛雪千里迴。狐白登廊廟，牛衣出草萊。詎知韓長孺，無復重然灰。_!_和洗掾登城南坂望京邑
玉樹涼風舉，金塘細草萎。葉落商飆觀，鴻歸明月池。迎寒桂酒熟，含露菊花垂。一奉章臺宴，千秋長願斯。_!_秋日應詔
危弦斷客心，虛彈落驚禽。新秋百慮淨，獨夜九愁深。枯蓬唯逐吹，墜葉不歸林。如何悲此曲，坐作白頭吟。_!_秋夜獨坐
匈奴屢不平，漢將欲縱橫。看雲方結陣，却月始連營。潛軍度馬邑，揚斾掩龍城。會勒燕然石，方傳車騎名。_!_出塞曲
阿儂家住朝歌下，早傳名。結伴來游淇水上，舊長情。玉珮金鈿隨步遠，雲羅霧縠逐風輕。轉目機心懸自許，何須更待聽琴聲。_!_新曲二首 一
迴雪凌波游洛浦，遇陳王。婉約娉婷工語笑，侍蘭房。芙蓉綺帳還開揜，翡翠珠被爛齊光。長願今宵奉顏色，不愛吹簫逐鳳皇。_!_新曲二首 二
颯颯風葉下，遙遙煙景曛。霸陵無醉尉，誰滯李將軍。_!_灞橋待李將軍
七府璿衡始，三元寶曆新。負扆延百辟，垂旒御九賓。肅肅皆鵷鷺，濟濟盛簪紳。天涯致重譯，日域獻奇珍。_!_奉和正日臨朝
伊呂深可慕，松喬定是虛。繫風終不得，脫屣欲安如。且珍紈素美，當與薜蘿疎。既逢楊得意，非復久閑居。_!_召拜御史大夫贈袁天綱
寒食東郊道，揚鞲競出籠。花冠初照日，芥羽正生風。顧敵知心勇，先鳴覺氣雄。長翹頻掃陣，利爪屢通中。飛毛遍綠野，灑血漬芳叢。雖然百戰勝，會自不論功。_!_詠寒食鬬雞應秦王教
冠蓋游梁日，詩書問志年。佩蘭長坂上，攀桂小山前。結交澹若水，履道直如弦。此歡終未極，于茲獨播遷。赭衣登蜀道，白首別秦川。淚隨溝水逝，心逐曉旌懸。去去逾千里，悠悠隔九天。郊野間長薄，城闕隱凝煙。關門共月對，山路與雲連。此時寸心裏，難用尺書傳。_!_寄贈齊公
黃中正位，含章居貞。既長六律，兼和五聲。畢陳萬舞，乃薦斯牲。神其下降，永祚休平。_!_五郊樂章 黃帝宮音
眇眇方輿，蒼蒼圜蓋。至哉樞紐，宅中圖大。氣調四序，風和萬籟。祚我明德，時雍道泰。_!_五郊樂章 黃帝宮音 肅和
金懸夕肆，玉俎朝陳。饗薦黃道，芬流紫辰。廼誠廼敬，載享載禋。崇薦斯在，惟皇是賓。_!_五郊樂章 黃帝宮音 雍和
御徵乘宮出郊甸，安歌率舞逓將迎。自有雲門符帝賞，猶持雷鼓荅天成。_!_五郊樂章 黃帝宮音 舒和
鶴雲旦起，鳥星昏集。律候新風，陽開初蟄。至德可饗，行潦斯挹。錫以無疆，烝人乃粒。_!_五郊樂章 青帝角音
玄鳥司春，蒼龍登歲。節物變柳，光風轉蕙。瑤席降神，朱弦饗帝。誠備祝嘏，禮殫珪幣。_!_五郊樂章 青帝角音 肅和
大樂稀音，至誠簡禮。文物棣棣，聲名濟濟。六變有成，三登無體。廼眷豐絜，恩覃愷悌。_!_五郊樂章 青帝角音 雍和
笙歌籥舞屬年韶，鷺鼓鳧鐘展時豫。調露初迎綺春節，承雲遽踐蒼霄馭。_!_五郊樂章 青帝角音 舒和
青陽告謝，朱明戒序。咸長是祈，敬陳椒醑。博碩斯薦，笙鏞備舉。庶盡肅恭，非馨稷黍。_!_五郊樂章 赤帝徵音
離位克明，火中宵見。峯雲暮起，景風晨扇。木槿初榮，含桃可薦。芬馥百品，鏗鏘三變。_!_五郊樂章 赤帝徵音 肅和
昭昭丹陸，帟帟炎方。禮陳牲幣，樂備箎簧。瓊羞溢俎，玉𨣧浮觴。恭惟正直，歆此馨香。_!_五郊樂章 赤帝徵音 雍和
千里溫風飄降羽，十枝炎景媵朱干。陳觴薦俎歌三獻，拊石摐金會七盤。_!_五郊樂章 赤帝徵音 舒和
白藏應節，天高氣清。歲功既阜，庶類收成。萬方靜謐，九土和平。馨香是薦，受祚聰明。_!_五郊樂章 白帝商音
金行在節，素靈居正。氣肅霜嚴，林凋草勁。豺祭隼擊，潦收川鏡。九穀已登，萬箱流詠。_!_五郊樂章 白帝商音 肅和
律應西成，氣躔南呂。珪幣咸列，笙竽備舉。苾苾蘭羞，芬芬桂醑。式資宴貺，用調霜序。_!_五郊樂章 白帝商音 雍和
璿儀氣爽驚緹籥，玉呂灰飛含素商。鳴鞞奏管芳羞薦，會舞安歌葆眊揚。_!_五郊樂章 白帝商音 舒和
嚴冬季月，星迴風厲。享祀報功，方祚來歲。_!_五郊樂章 黑帝羽音
律周玉琯，星回金度。次極陽烏，紀窮陰兔。火林霰雪，陽泉凝冱。八蜡已登，三農息務。_!_五郊樂章 黑帝羽音 肅和
陽月斯紀，應鍾在候。載絜牲牷，爰登俎豆。既高既遠，無聲無臭。靜言格思，惟神保祐。_!_五郊樂章 黑帝羽音 雍和
執籥持羽初終曲，朱干玉鏚始分行。七德九功咸已暢，明靈降福具穰穰。_!_五郊樂章 黑帝羽音 舒和
於穆烈祖，弘此丕基。永言配命，子孫保之。百神既洽，萬國在茲。是用孝享，神其格思。_!_享太廟樂章 永和
大哉至德，允茲明聖。格于上下，聿遵誠敬。嘉樂斯登，鳴球以詠。神其降止，式隆景命。_!_享太廟樂章 肅和
崇茲享祀，誠敬兼至。樂以感靈，禮以昭事。粢盛咸絜，牲牷孔備。永言孝思，庶幾不匱。_!_享太廟樂章 雍和
濬哲惟唐，長發其祥。帝命斯祐，王業克昌。配天載德，就日重光。本枝百代，申錫無疆。_!_享太廟樂章 長發舞
猗與祖業，皇矣帝先。剪商德厚，封唐慶延。在姬猶稷，方晉踰宣。基我鼎運，于斯萬年。_!_享太廟樂章 大基舞
周穆王季，晉美帝文。明明盛德，穆穆齊芬。藏用四履，屈道參分。鏗鏘鐘石，載紀鴻勳。_!_享太廟樂章 大成舞
五紀更運，三正逓升。勛華既沒，禹湯勃興。神武命代，靈睠是膺。望雲彰德，察緯告徵。上紐天維，下安地軸。徵師涿野，萬國咸服。偃伯靈臺，九官允穆。殊域委贐，懷生介福。大禮既飾，大樂已和。黑章擾囿，赤字浮河。功宣載籍，德被詠歌。克昌厥後，百祿是荷。_!_享太廟樂章 大明舞
八音斯奏，三獻畢陳。寶祚惟永，暉光日新。_!_享太廟樂章 壽和
聖敬通神光七廟，靈心薦祚和萬方。嚴禋克配鴻基遠，明德惟馨鳳曆昌。_!_享太廟樂章 舒和
於穆清廟，聿脩嚴祀。四縣載陳，三獻斯止。籩豆撤薦，人祗介祉。神惟格思，錫祚不已。_!_享太廟樂章 雍和
肅肅清祀，烝烝孝思。薦享昭備，虔恭在茲。雍歌撤俎，祝嘏陳辭。用光武志，永固鴻基。_!_享太廟樂章 永和
受降臨軹道，爭長趣鴻門。驅傳渭橋上，觀兵細柳屯。夜宴經柏谷，朝遊出杜原。終藉叔孫禮，方知皇帝尊。_!_賦西漢
首夏別京輔，杪秋滯三河。沈沈蓬萊閣，日夕鄉思多。霜剪涼階蕙，風捎幽渚荷。歲芳坐淪歇，感此式微歌。_!_暮秋言懷
中原初逐鹿，投筆事戎軒。縱橫計不就，慷慨志猶存。杖策謁天子，驅馬出關門。請纓繫南粵，憑軾下東藩。鬱紆陟高岫，出沒望平原。古木鳴寒鳥，空山啼夜猿。既傷千里目，還驚九折魂。豈不憚艱險，深懷國士恩。季布無二諾，侯嬴重一言。人生感意氣，功名誰復論。_!_述懷
百靈侍軒后，萬國會塗山。豈如今睿哲，邁古獨光前。聲教溢四海，朝宗引百川。鏘洋鳴玉珮，灼爍耀金蟬。淑景輝雕輦，高旌揚翠煙。庭實超王會，廣樂盛鈞天。既欣東日戶，復詠南風篇。願奉光華慶，從斯億萬年。_!_奉和正日臨朝應詔
履艮斯繩，居中體正。龍運垂祉，昭符啓聖。式事嚴禋，聿懷嘉慶。惟帝永錫，時皇休命。_!_祈穀樂章 肅和
殷薦乘春，太壇臨曙。八簋盈和，六瑚登御。嘉稷匪歆，德馨斯飫。祝嘏無易，靈心有豫。_!_祈穀樂章 雍和
玉帛犧牲申敬享，金絲鏚羽盛音容。庶俾億齡禔景福，長欣萬宇洽時邕。_!_祈穀樂章 舒和
象天御宇，乘時布政。嚴配申虔，宗禋展敬。罇罍盈列，樹羽交暎。玉幣通誠，祚隆皇聖。_!_明堂樂章 肅和
八牖晨披，五精朝奠。霧凝璇篚，風清金縣。神滌備全，明粢豐衍。載[絜]彝俎，陳誠以薦。_!_明堂樂章 雍和
御扆合宮承寶曆，席圖重館奉明靈。偃武修文九圍泰，沈烽靜柝八荒寧。_!_明堂樂章 舒和
朱鳥開辰，蒼龍啓暎。大帝昭饗，羣生展敬。禮備懷柔，功宣舞詠。旬液應序，年祥叶慶。_!_雩祀樂章 肅和
紺筵分彩，珤圖吐絢。鳳管晨凝，雲歌曉囀。肅事蘋藻，虔申桂奠。百穀斯登，萬箱攸薦。_!_雩祀樂章 雍和
鳳曲登歌調令序，龍雩集舞泛祥風。綵旞雲迴昭睿德，朱干電發表神功。_!_雩祀樂章 舒和
粒食伊始，農之所先。古今攸賴，是曰人天。耕斯帝籍，播厥公田。式崇明祀，神其福焉。_!_享先農樂章 誠和
罇彝既列，瑚簋方薦。歌工載登，幣禮斯奠。肅肅享祀，顒顒纓弁。神之聽之，福流寰縣。_!_享先農樂章 肅和
前夕視牲，質明奉俎。沐芳整弁，其儀式序。盛禮畢陳，嘉樂備舉。歆我懿德，非馨稷黍。_!_享先農樂章 雍和
羽籥低昂文綴已，干戚蹈厲武行初。望歲祈農神所聽，延祥介福豈云虛。_!_享先農樂章 舒和
大矣坤儀，至哉神縣。包含日域，牢籠月竁。露絜三清，風調六變。皇祗届止，式歆恭薦。_!_祭神州樂章 肅和
泰圻嚴享，陰郊展敬。禮以導神，樂以和性。黝牲在列，黃琮俯暎。九土既平，萬邦貽慶。_!_祭神州樂章 雍和
坤道降祥和庶品，靈心載德厚羣生。水土既調三極泰，文武畢備九區平。_!_祭神州樂章 舒和
萬物資以化，交泰屬昇平。易從業惟簡，得一道斯寧。具儀光玉帛，送舞變咸英。黍稷良非貴，明德信惟馨。_!_祭方丘樂章 順和
至矣坤德，皇哉地祗。開元統紐，合大承規。九宮肅列，六典相儀。永言配命，長保無虧。_!_祭方丘樂章 肅和
柔而能方，直而能敬。厚載以德，大亨以正。有滌斯牷，有馨斯盛。介茲景福，祚我休慶。_!_祭方丘樂章 雍和
玉幣牲牷分薦享，羽旄干鏚遰成容。一德惟寧兩儀泰，三材保合四時邕。_!_祭方丘樂章 舒和
陰祗協贊，厚載方貞。牲幣具舉，簫管備成。其禮惟肅，其德惟明。神之聽矣，式鑒虔誠。_!_祭方丘樂章 順和
高臺暫俯臨，飛翼聳輕音。浮光隨日度，漾影逐波深。迴瞰周平野，開懷暢遠襟。獨此三休上，還傷千歲心。_!_臨高臺
列宿光參井，分芒跨梁岷。沈犀對江浦，駟馬入城闉。英圖多霸跡，歷選有名臣。連騎簪纓滿，含章詞賦新。得上仙槎路，無待訪嚴遵。_!_賦得蜀都
曦車日亭午，浮箭未移暉。日光無落照，樹影正中圍。草萎看稍靡，葉燥望疑稀。晝寢慙經笥，暫解入朝衣。_!_奉和詠日午
層軒登皎月，流照滿中天。色共梁珠遠，光隨趙璧圓。落影臨秋扇，虛輪入夜弦。所欣東館裏，預奉西園篇。_!_奉和望月應魏王教
蘭逕香風滿，梅梁暖日斜。言是東方騎，來尋南陌車。靨星臨夜燭，眉月隱輕紗。莫言春稍晚，自有鎮開花。_!_詠花燭
隴底嗟長別，流襟一慟君。何言幽咽所，更作死生分。轉蓬飛不息，悲松斷更聞。誰能駐征馬，回首望孤墳。_!_在隴頭哭潘學士
大藩初錫瑞，出牧邇皇京。暫以綠車重，言承朱傳榮。舒桃臨遠騎，垂柳映京營。惠化宣千里，威風動百城。禁籞芳嘉節，神襟餞送情。金笳催別景，玉琯切離聲。野花開更落，山鳥哢還驚。微臣夙多幸，薄宦奉儲明。釣臺慙作賦，伊水濫聞笙。懷德良知久，酬恩識命輕。_!_奉和禁苑餞別應令
晴天度旅雁，斜影照殘虹。野淨餘煙盡，山明遠色同。沙平寒水落，葉脆晚枝空。白簡光朝幰，彤騶出禁中。息駕遊蘭[坂]，雕文折桂叢。無因輕羽扇，徒自仰仁風。_!_和御史韋大夫喜霽之作
窮途屬歲晚，臨水忽分悲。抱影同爲客，傷情共此時。霧色侵虛牖，霜氛冷薄帷。舉袂慘將別，停杯悵不怡。風嚴征雁遠，雪暗去篷遲。_!_晚別樂記室彥
勞息本相循，悲歡理自均。誰能免玄夜，惜爾正青春。邁德惟家寶，生才諒國珍。高文綴翡翠，茂學掩麒麟。述作紛無已，言談妙入神。斷腸雖累月，分手未盈旬。輔嗣俄長往，顏生即短辰。聲華滿昭代，形影委窮塵。禪草迴中使，生芻引弔賓。同遊祕府日，方駕直城闉。並拜黃圖右，分曹清渭濱。風期嵇呂好，存歿范張親。虛座憐王述，遺篇慟景純。精靈與毫翰，千祀壽何人。_!_傷始平李少府正己
日暮霜風急，羽翮轉難任。爲有傳書意，翩翩入上林。_!_秋鴈
神羊既不觸，夕鳥欲依人。_!_句
陋巷朱軒擁，衡門緹騎來。俱裁七步詠，同傾三雅杯。色動迎春柳，花發犯寒梅。賓筵未半醉，驪歌不用催。_!_冬日宴羣公於宅各賦一字得杯
高門聊命賞，羣英於此遇。放曠山水情，留連文酒趣。夕煙起林蘭，霜枝殞庭樹。落景雖已傾，歸軒幸能駐。_!_冬日宴于庶子宅各賦一字得趣
夫君敬愛重，歡言情不極。雅引發清音，麗藻窮雕飾。水結曲池冰，日暖平亭色。引滿既杯傾，終之以弁側。_!_冬日宴于庶子宅各賦一字得色
李門余妄進，徐榻君恆設。清論暢玄言，雅琴飛白雪。寒雲曖落景，朔風淒暮節。方欣投轄情，且駐當歸別。_!_冬日宴于庶子宅各賦一字得節
大君端扆暇，睿賞狎林泉。開軒臨禁籞，藉野列芳筵。參差歌管颺，容裔羽旗懸。玉池流若醴，雲閣聚非煙。湛露晞堯日，熏風入舜弦。大德侔玄造，微物荷陶甄。謬陪瑤水宴，仍廁栢梁篇。闞名徒上月，鄒辯詎談天。既喜光華旦，還傷遲暮年。猶冀升中日，簪裾奉肅然。_!_玄武門侍宴
時雍表昌運，日正叶靈符。德兼三代禮，功包四海圖。踰沙紛在列，執玉儼相趨。清蹕喧輦道，張樂駭天衢。拂蜺九旗暎，儀鳳八音殊。佳氣浮仙掌，熏風繞帝梧。天文光七政，皇恩被九區。方陪瘞玉禮，珥筆岱山隅。_!_奉和正日臨朝
六文開玉篆，八體曜銀書。飛毫列錦繡，拂素起龍魚。鳳舉崩雲絕，鸞驚遊霧疎。別有臨池草，恩霑垂露餘。_!_奉述飛白書勢
金蘭篤惠好，尊酒暢生平。既欣投轄賞，暫緩望鄉情。愛景含霜晦，落照帶風輕。於茲歡宴洽，寵辱詎相驚。_!_冬日宴于庶子宅各賦一字得平
甲第多清賞，芳辰命羽巵。書帷通竹徑，琴臺枕槿籬。池疑夜壑徙，山似鬱洲移。雕楹網蘿薜，激瀨合塤篪。鳥戲翻新葉，魚躍動清漪。自得淹留趣，寧勞攀桂枝。_!_安德山池宴集
平陽擅歌舞，金谷盛招攜。何如兼往烈，會賞叶幽栖。已均朝野致，還欣物我齊。春晚花方落，蘭深徑漸迷。蒲新節尚短，荷小蓋猶低。無勞拂長袖，直待夜烏啼。_!_安德山池宴集
伏櫪丹霞外，遮園煥景舒。行雲泛層阜，蔽月下清渠。亭中奏趙瑟，席上舞燕裾。花落春鶯晚，風光夏葉初。良朋比蘭蕙，雕藻邁瓊琚。獨有狂歌客，來承歡宴餘。_!_安德山池宴集
狹斜通鳳闕，上路抵青樓。簪紱啓賓館，軒蓋臨御溝。西城多妙舞，主第出名謳。列峰疑宿霧，疏壑擬藏舟。花蝶辭風影，蘋藻含春流。酒闌高宴畢，自反山之幽。_!_安德山池宴集
紛吾因暇豫，行樂極留連。尋真謁紫府，披霧覿青天。緬懷金闕外，遐想玉京前。飛軒俯松柏，抗殿接雲煙。滔滔清夏景，嘒嘒早秋蟬。橫琴對危石，酌醴臨寒泉。聊祛塵俗累，寧希龜鶴年。無勞生羽翼，自可狎神仙。_!_遊清都觀尋沈道士得仙字
清晨發巖邑，車馬走轘轅。迴瞰黃河上，惝怳屢飛魂。鴻流遵積石，驚浪下龍門。仙槎不辨處，沈璧想猶存。遠近洲渚出，颯沓鳧鴈喧。懷古空延佇，歎逝將何言。_!_早發成皐望河
吾王遊勝地，驂駕歷祗園。臨風畫角憤，耀日采旗翻。永懷筌了義，寂念啓玄門。深谿窮地脉，高嶂接雲根。信美諧心賞，幽邃且攀援。曳裾欣扈從，方悟屏塵諠。_!_遊靈山寺
解襟遊勝地，披雲促宴筵。清文振筆妙，高論寫言泉。凍柳含風落，寒梅照日鮮。驪歌雖欲奏，歸駕且留連。_!_冬日宴于庶子宅各賦一字得鮮
鄉關渺天末，引領悵懷歸。羈旅久淫滯，物色屢芳菲。稍覺私意盡，行看蓬鬢衰。如何千里外，佇立霑裳衣。_!_送劉散員同賦陳思王詩游人久不歸
涼秋夜笛鳴，流風韻九成。調高時慷慨，曲變或淒清。征客懷離緒，鄰人思舊情。幸以知音顧，千載有奇聲。_!_詠笛
流鶯拂繡羽，二月上林期。待雪消金禁，銜花向玉墀。翅掩飛燕舞，啼惱婕妤悲。料取金閨意，因君問所思。_!_賦得春鶯送友人
巫岫鬱岧嶤，高高入紫霄。白雲抱危石，玄猨挂迥條。懸崖激巨浪，脆葉隕驚飆。別有陽臺處，風雨共飄颻。_!_巫山高
洛城聊顧步，長想遂留連。水鬬宮初毀，風變鼎將遷。皐陶德不建，汾隅祀忽焉。宗祊曠無象，聲朔緬誰傳。枌榆何冷落，禾黍鬱芊緜。悲歌盡商頌，太息憫周篇。來蘇佇聖德，濡足乃乘乾。正始淳風被，人勞用息肩。舞象文思澤，偃伯武功宣。則百昌厥後，於萬永斯年。茲辰素商節，灰管變星躔。平原悴秋草，喬木斂寒煙。翻黃墜疎葉，凝翠積高天。參差海曲鴈，寂寞柳門蟬。興悼今如此，悲愁復在旃。彷徨不忍去，杖策屢迴邅。_!_遊隋故都
聊排靈瑣闥，徐步入清都。青谿冥寂士，思玄徇道樞。十芒生藥笥，七燄發丹爐。縹袠桐君錄，朱書王母符。宮槐散綠穗，日槿落青柎。矯翰雷門鶴，飛來葉縣鳧。凌風自可御，安事迫中區。方追羽化侶，從此得玄珠。_!_遊清都觀尋沈道士得都字
夙駕鳴鸞啓閶闔，霓裳遙裔儼天津。五明霜紈開羽扇，百和香車動畫輪。婉孌夜分能幾許，靚妝冶服爲誰新。片時歡娛自有極，已復長望隔年人。_!_七夕賦詠成篇
皎皎宵月麗秋光，耿耿天津橫復長。停梭且復留殘緯，拂鏡及早更新妝。彩鳳齊駕初成輦，雕鵲填河已作梁。雖喜得同今夜枕，還愁重空明日牀。_!_七夕賦詠成篇
日日思歸勤理鬢，朝朝佇望嬾調梭。凌風寶扇遙臨月，映水仙車遠渡河。歷歷珠星疑拖珮，冉冉雲衣似曳羅。通宵道意終無盡，向曉離愁已復多。_!_七夕賦詠成篇
青谿阻千仞，姑射藐汾陽。未若游茲境，探玄衆妙場。鶴來疑羽客，雲泛似霓裳。寓目雖靈宇，遊神乃帝鄉。道存真理得，心灰俗累忘。煙霞凝抗殿，松桂肅長廊。早蟬清暮響，崇蘭散晚芳。即此翔寥廓，非復控榆枋。_!_遊清都觀尋沈道士得芳字
高樓一何綺，素月復流明。重軒望不極，餘暉攬詎盈。鏡華當牖照，鉤影隔簾生。逆愁異尊酒，對此難爲情。_!_送劉散員賦得陳思王詩明月照高樓
隴頭秋月明，隴水帶關城。笳添離別曲，風送斷腸聲。映雪峰猶暗，乘冰馬屢驚。霧中寒雁至，沙上轉蓬輕。天山傳羽檄，漢地急徵兵。陣開都護道，劒聚伏波營。於茲覺無渡，方共濯胡纓。_!_隴頭水
雲暗蒼龍闕，沈沈殊未開。窗臨鳳凰沼，颯颯雨聲來。電影入飛閣，風威凌吹臺。長簷響奔溜，清簟肅浮埃。早荷葉稍沒，新篁枝半摧。茲晨悵多緒，懷友自難裁。況復重城內，日暮獨裴回。玉階良史筆，金馬掞天才。高甍通散騎，複道駕蓬萊。思君贈桃李，於此冀瓊瓌。_!_中書寓直詠雨簡褚起居上官學士
漢家伊洛九重城，御路浮橋萬里平。桂戶雕梁連綺翼，虹梁繡柱映丹楹。朝光欲動千門曙，麗日初照百花明。燕趙蛾眉舊傾國，楚宮腰細本傳名。二月桑津期結伴，三春淇水逐關情。蘭叢有意飛雙蝶，柳葉無趣隱啼鶯。扇裏細妝將夜並，風前獨舞共花榮。兩鬟百萬誰論價，一笑千金判是輕。不爲披圖來侍寢，非因主第奉身迎。羊車詎畏青門閉，兔月今宵照後庭。_!_闕題
玉琯涼初應，金壺夜漸闌。滄池流稍潔，仙掌露方漙。雁聲風處斷，樹影月中寒。爽氣長空淨，高吟覺思寬。_!_初秋夜坐應詔
眷言懷隱逸，輟駕踐幽叢。白雲飛夏雨，碧嶺橫春虹。草綠長楊路，花疎五柞宮。登臨日將晚，蘭桂起香風。_!_賦終南山用風字韻應詔
清晨控龍馬，弄影出花林。躞蹀依春澗，聯翩度碧潯。苔流染絲絡，水潔寫雕簪。一御瑤池駕，詎憶長城陰。_!_詠飲馬應詔
洛城花燭動，戚里畫新蛾。隱扇羞應慣，含情愁已多。輕啼濕紅粉，微睇轉橫波。更笑巫山曲，空傳暮雨過。_!_初宵看婚
北林鵲夜飛，南軒月初進。調弦發清徵，蕩心祛褊吝。變作離鴻聲，還入思歸引。長歎未終極，秋風飄素鬢。_!_侍宴賦得起坐彈鳴琴二首 一
絲傳園客意，曲奏楚妃情。罕有知音者，空勞流水聲。_!_侍宴賦得起坐彈鳴琴二首 二
久擅龍門質，孤竦嶧陽名。齊娥初發弄，趙女正調聲。嘉客勿遽反，繁弦曲未成。_!_詠琴
短長插鳳翼，洪細摹鸞音。能令楚妃歎，復使荆王吟。切切孤竹管，來應雲和琴。_!_詠笙
桂樹春暉滿，巢烏刷羽儀。朝飛麗城上，夜宿碧林陲。背風藏密葉，向日逐疎枝。仰德還能哺，依仁遂可窺。驚鳴雕輦側，王吉自相知。_!_應詔詠巢烏
輦路夾垂楊，離宮通建章。日落橫峰影，雲歸起夕涼。雕軒動流吹，羽蓋息迴塘。薙草生還綠，殘花落尚香。青巖類姑射，碧澗似汾陽。幸屬無爲日，歡娛尚未央。_!_奉和夏日晚景應詔
春山臨渤海，征旅輟晨裝。回瞰盧龍塞，斜瞻肅慎鄉。洪波迴地軸，孤嶼映雲光。落日驚濤上，浮天駭浪長。仙臺隱螭駕，水府汎黿梁。碣石朝煙滅，之罘歸雁翔。北巡非漢后，東幸異秦皇。搴旗羽林客，跋距少年場。龍擊驅遼水，鵬飛出帶方。將舉青丘繳，安訪白霓裳。_!_奉和聖製春日望海
休沐乘閑豫，清晨步北林。池塘藉芳草，蘭芷襲幽衿。霧中分曉日，花裏弄春禽。野逕香恆滿，山階筍屢侵。何須命輕蓋，桃李自成陰。_!_春朝閑步
暮春還舊嶺，徙倚翫年華。芳草無行逕，空山正落花。垂藤掃幽石，臥柳礙浮槎。鳥散茅簷靜，雲披澗戶斜。依然此泉路，猶是昔煙霞。_!_還山宅
寶馬權奇出未央，雕鞍照曜紫金裝。春草初生馳上苑，秋風欲動戲長楊。鳴珂屢度章臺側，細蹀經向濯龍傍。徒令漢將連年去，宛城今已獻名王。_!_詠馬
霜重麟膠勁，風高月影圓。烏飛隨帝輦，雁落逐鳴弦。_!_奉和詠弓
圓池類璧水，輕翰染煙華。將軍欲定遠，見棄不應賒。_!_詠硯
皇猷被寰宇，端扆屬元辰。九重麗天邑，千門臨上春。_!_奉和正日臨朝應詔
二八如回雪，三春類早花。分行向燭轉，一種逐風斜。_!_詠舞
玄塞隔陰戎，朱光分昧谷。地遊窮北際，雲崖盡西陸。星次絕軒臺，風衢乖禹服。寰區無所外，天覆今咸育。竄苗猶有孽，戮負自貽辜。疎網妖鯢漏，盤藪怪禽逋。髯飛尚假息，乳視暫稽誅。乾靈振玉弩，神略運璇樞。日羽廓遊氣，天陣清華野。升晅光西夜，馳恩溢東瀉。揮袂靜崑炎，開關納流赭。錦軺凌右地，華纓羇大夏。清臺映羅葉，玄沚控瑤池。駝鹿輸珍貺，樹羽饗來儀。輟餚觀化宇，栖籞萃條支。熏風交閬闕，就日泛濛漪。充庭延飲至，絢簡敷春藻。迎姜已創圖，命力方論道。昔託遊河乘，再備商山皓。欣逢德化流，思效登封草。_!_奉和執契靜三邊應詔
混元分大象，長策挫修鯨。於斯建宸極，由此創鴻名。一戎乾宇泰，千祀德流清。垂衣凝庶績，端拱鑄羣生。復整瑤池駕，還臨官渡營。周游尋曩跡，曠望動天情。帷宮面丹浦，帳殿矚宛城。虜場棲九穗，前歌被六英。戰地甘泉涌，陣處景雲生。普天霑凱澤，相攜欣頌平。_!_奉和行經破薛舉戰地應制
曦馭循黃道，星陳引翠旗。濟潼紆萬乘，臨河耀六師。前旌彌陸海，後騎發通伊。勢踰迴地軸，威盛轉天機。是節歲窮紀，關樹蕩涼颸。仙露含靈掌，瑞鼎照川湄。沖襟賞臨睨，高詠入京畿。_!_奉和入潼關
韓夷愆奉賮，憑險亂天常。乃神弘廟畧，橫海剪吞航。電野清玄菟，騰笳振白狼。連雲飛巨艦，編石架浮梁。周游臨大壑，降望極遐荒。桃門通山抃，蓬渚降霓裳。驚濤含蜃闕，駭浪掩晨光。青丘絢春組，丹谷耀華桑。長驅七萃卒，成功百戰場。俄且旋戎路，飲至肅巖廊。_!_奉和春日望海
天正開初節，日觀上重輪。百靈滋景祚，萬玉慶惟新。待旦敷玄造，韜旒御紫宸。武帳臨光宅，文衛象鉤陳。廣庭揚九奏，大帛麗三辰。發生同化育，播物體陶鈞。霜空澄曉氣，霞景瑩芳春。德輝覃率[土]，相賀奉還淳。_!_奉和元日應制
旭日臨重壁，天眷極中京。春暉發芳甸，佳氣滿層城。去鳥隨看沒，來雲逐望生。歌裏非煙颺，琴上凱風清。文波浮鏤檻，摛景煥雕楹。璇璣體寬政，隆棟象端衡。創規雖有作，凝拱遂無營。沐恩空改鬢，將何謝夏成。_!_奉和初春登樓即目應詔
玉露交珠網，金風度綺錢。昆明秋景淡，岐岫落霞然。辭燕歸寒海，來鴻出遠天。葉動羅帷颺，花映繡裳鮮。規空升闇魄，籠野散輕煙。鵲度林光起，鳧沒水文圓。無機絡秋緯，如管奏寒蟬。乃睠情何極，宸襟豫有旃。_!_奉和秋日即目應制
秋深桂初發，寒窗菊餘菲。波擁羣鳧至，秋飄朔雁歸。月莢生還落，雲枝似復非。凝宸閱栖畝，觀文佇少微。聖敬韜前哲，先天諒不違。_!_奉和秋暮言志應制
嵰州表奇貺，閟竹應遐巡。何如御京洛，流霰下天津。忽若瓊林曙，俄同李徑春。姑峯映仙質，郢路雜歌塵。伏檻觀花瑞，稱觴慶冬積。飄河共瀉銀，委樹還重璧。連山分掩翠，綿霄遠韜碧。千里徧浮空，五軔咸淪跡。機前輝裂素，池上伴凌波。騰華承玉宇，凝照混金娥。是日松筠性，欣奉柏梁歌。_!_奉和喜雪應制
挹河澂綠宇，御溝映朱宮。辰旂翻麗景，星蓋曳雕虹。學嚬齊柳嫩，妍笑發春藂。錦鱗文碧浪，繡羽絢青空。眷念三階靜，遙想二南風。_!_奉和登陝州城樓應制
幽人蹈箕潁，方士訪蓬瀛。豈若逢真氣，齊契體無名。既詮衆妙理，聊暢遠遊情。縱心馳貝闕，怡神想玉京。或命餘杭酒，時聽洛濱笙。風衢通閬苑，星使下層城。蕙帳晨飆動，芝房夕露清。方叶棲遲趣，於此聽鐘聲。_!_遊清都觀尋沈道士得清字
牛閨臨淺漢，鸞駟涉秋河。兩懷縈別緒，一宿慶停梭。星模鉛裏靨，月寫黛中蛾。奈許今宵度，長嬰離恨多。_!_奉和七夕宴懸圃應制二首 一
婺閨期今夕，娥輪泛淺潢。迎秋伴暮雨，待暝合神光。薦寢低雲鬢，呈態解霓裳。喜中愁漏促，別後怨天長。_!_奉和七夕宴懸圃應制二首 二
睿想追嘉豫，臨軒御早秋。斜暉麗粉壁，清吹肅朱樓。高殿凝陰滿，雕窗豔曲流。小臣參廣宴，大造諒難酬。_!_奉和儀鸞殿早秋應制
舞商初赴節，湘燕遠迎秋。飄絲交殿網，亂滴起池漚。激溜分龍闕，斜飛灑鳳樓。崇朝方浹宇，宸盼俯凝旒。_!_奉和詠雨應詔
鳳闕隣金地，龍旂拂寶臺。雲楣將葉並，風牖送花來。月宮清晚桂，虹梁絢早梅。梵境留宸矚，掞發麗天才。_!_奉和過慈恩寺應制
倦游嗟落拓，短翮慕追飛。周醪忽同醉，牙弦乃共揮。油雲澹寒色，落景靄霜霏。累日方投分，茲夕諒無歸。_!_冬日宴于庶子宅各賦一字得歸
喬木託危岫，積翠繞連岡。葉疎猶漏影，花少未流芳。風來聞肅肅，霧罷見蒼蒼。此中餞行邁，不異上河梁。_!_送劉散員同賦得陳思王詩山樹鬱蒼蒼
三星希曙景，萬騎翊天行。葆羽翻風隊，騰吹掩山楹。暖日晨光淺，飛煙旦彩輕。塞寒桃變色，冰斷箭流聲。漸奏長安道，神皐動睿情。_!_侍宴莎冊宮應制得情字
飛雲臨紫極，出震表青光。自爾家寰海，今茲返帝鄉。情深感代國，樂甚讌譙方。白水浮佳氣，黃星聚太常。岐鳳鳴層閣，酆雀賀雕梁。桂山猶總翠，蘅薄尚流芳。攀鱗有遺皓，沐德抃稱觴。_!_奉和過舊宅應制
飛雲旋碧海，解網宥青丘。養賢停八駿，觀風駐五牛。張樂臨堯野，揚麾歷舜州。中山獻仙酤，趙媛發清謳。塞門朱鴈入，郊藪紫麟遊。一舉氛霓靜，千齡德化流。_!_奉和宴中山應制
中天表雲榭，載極聳崑樓。聖作規玄造，軒阿復聿修。高門符令節，形勝總神州。企翼摶禽萃，飛甍燕雀遊。綴星羅百拱，緣漢轉三休。旦雲生玉舃，初月上銀鉤。妙管含秦鳳，仙姿麗斗牛。形言防處逸，粹藻發嘉猷。荷生無以謝，盡瘁竟何酬。_!_奉和聖製登三臺言志應制
戚里歡娛地，園林矚望新。山庭帶芳杜，歌吹叶陽春。臺榭疑巫峽，荷蕖似洛濱。風花縈少女，虹梁聚美人。宴遊窮至樂，談笑畢良辰。獨歎高陽晚，歸路不知津。_!_安德山池宴集
萬乘騰鑣警岐路，百壺供帳餞離宮。御溝分水聲難絕，廣宴當歌曲易終。興言共傷千里道，俯跡聊示五情同。良哉既深留帝念，沃化方有贊天聰。_!_奉和聖製送來濟應制
一年抱怨嗟長別，七夕含態始言歸。飄飄羅襪光天步，灼灼新妝鑒月輝。情催巧笑開星靨，不惜呈露解雲衣。所歎却隨更漏盡，掩泣還弄昨宵機。_!_七夕賦詠成篇
本逐征鴻去，還隨落葉來。菊花應未滿，請待詩人開。_!_擬江令於長安歸揚州九日賦
遊人倦蓬轉，鄉思逐雁來。偏想臨潭菊，芳蘂對誰開。_!_擬江令於長安歸揚州九日賦
金微凝素節，玉律應清葭。邊馬秋聲急，征鴻曉陣斜。關樹凋涼葉，塞草落寒花。霧暗長川景，雲昏大漠沙。谿深路難越，川平望超忽。極望斷煙飄，遙落驚蓬沒。霜結龍城吹，水照龜林月。日色夏猶冷，霜華春未歇。睿作高紫宸，分明映玄闕。_!_和邊城秋氣早
遠遊冒艱阻，深入勞存諭。春去辭國門，秋還在邊戍。軒車行未返，節序催難駐。陌上悲轉蓬，園中想芳樹。蜀山自紛糾，岷水恆奔注。臨汎多苦懷，登攀寡歡趣。永夕飛淫雨，崇朝蒸毒霧。不求綏嶺桃，寧美邛鄉蒟。白狼行欲靜，驄馬何常驅。願接軺斾塵，聯翩東北騖。_!_招諭有懷贈同行人
明王敦孝感，寶殿秀靈芝。色帶朝陽淨，光涵雨露滋。且標宣德重，更引國恩施。聖祚今無限，微臣樂未移。_!_宣正殿芝草
牽弋辭重海，觸網去層巒。戢翼雕籠際，延思彩霞端。慕侶朝聲切，離羣夜影寒。能言殊可貴，相助憶長安。_!_詠鸚鵡
天齊標巨鎮，日觀啓崇朝。岧嶤臨渤澥，隱嶙控河沂。眺迥分吳乘，凌高屬漢祠。建岳誠爲長，升功諒在茲。帝猷符廣運，玄範暢文思。飛聲總地絡，騰化撫乾維。瑞策開珍鳳，禎圖薦寶龜。創封超昔夏，修禪掩前姬。東后方肆覲，西都導六師。肅駕移星苑，揚罕馭風司。沸鼓喧平陸，凝蹕靜通逵。汶陽馳月羽，蒙陰警電麾。巖花飄曙輦，峰葉蕩春旗。石閭環藻衛，金壇映黼帷。仙階溢祕秬，靈檢燿祥芝。張樂分韶濩，觀禮縱華夷。佳氣浮丹谷，榮光泛綠坻。三始貽遐貺，萬歲受重釐。菲質陶恩獎，趨迹奉軒墀。觸網淪幽裔，乘徼限明時。周南昔已歎，邛西今復悲。_!_在巂州遙敍封禪
鏤月成歌扇，裁雲作舞衣。自憐迴雪影，好取洛川歸。_!_堂堂詞二首 一
嬾整鴛鴦被，羞褰玳瑁牀。春風別有意，密處也尋香。_!_堂堂詞二首 二
日裏颺朝彩，琴中伴夜啼。上林如許樹，不借一枝栖。_!_詠烏
塗山烽候驚，弭節度龍城。冀馬樓蘭將，燕犀上谷兵。劒寒花不落，弓曉月逾明。凜凜嚴霜節，冰壯黃河絕。蔽日卷征蓬，浮天散飛雪。全兵值月滿，精騎乘膠折。結髮早驅馳，辛苦事旌麾。馬凍重關冷，輪摧九折危。獨有西山將，年年屬數奇。_!_從軍行二首 一
烽火發金微，連營出武威。孤城塞雲起，絕陣虜塵飛。俠客吸龍劒，惡少縵胡衣。朝摩骨都壘，夜解谷蠡圍。蕭關遠無極，蒲海廣難依。沙磴離旌斷，晴川候馬歸。交河梁已畢，燕山斾欲揮。方知萬里相，侯服見光輝。_!_從軍行二首 二
馳馬渡河干，流深馬渡難。前逢錦車使，都護在樓蘭。輕騎猶銜勒，疑兵尚解鞍。溫池下絕澗，棧道接危巒。拓地勛未賞，亡城律豈寬。有月關猶暗，經春隴尚寒。雲昏無復影，冰合不聞湍。懷君不可遇，聊持報一飱。_!_擬飲馬長城窟
上將三略遠，元戎九命尊。緬懷古人節，思酬明主恩。山西多勇氣，塞北有遊魂。揚桴上隴坂，勒騎下平原。誓將絕沙漠，悠然去玉門。輕齎不遑舍，驚策騖戎軒。凜凜邊風急，蕭蕭征馬煩。雪暗天山道，冰塞交河源。霧鋒黯無色，霜旗凍不翻。耿介倚長劒，日落風塵昏。_!_出塞
韓魏多奇節，倜儻遺聲利。共矜然諾心，各負縱橫志。結交一言重，相期千里至。綠沈明月弦，金絡浮雲轡。吹簫入吳市，擊筑遊燕肆。尋源博望侯，結客遠相求。少年懷一顧，長驅背隴頭。燄燄戈霜動，耿耿劒虹浮。天山冬夏雪，交河南北流。雲起龍沙暗，木落鴈門秋。輕生殉知己，非是爲身謀。_!_結客少年場行
紫殿秋風冷，雕甍落日沈。裁紈悽斷曲，織素別離心。掖庭羞改畫，長門不惜金。寵移恩稍薄，情疎恨轉深。香銷翠羽帳，弦斷鳳皇琴。鏡前紅粉歇，階上綠苔侵。誰言掩歌扇，翻作白頭吟。_!_怨歌行
寒閨織素錦，含怨斂雙蛾。綜新交縷澁，經脆斷絲多。衣香逐舉袖，釧動應鳴梭。還恐裁縫罷，無信達交河。_!_中婦織流黃
陳遵重交結，田蚡擅豪華。曲臺臨上路，高軒抵狹斜。赭汗千金馬，繡軸五香車。白鶴隨飛蓋，朱鷺入鳴笳。夏蓮開劒水，春桃發綬花。高談辯飛兔，摛藻握靈蛇。逢恩出毛羽，失路委泥沙。曖曖風煙晚，路長歸騎遠。日斜青瑣第，塵飛金谷苑。危弦促柱奏巴渝，遺簪墮珥解羅襦。如何守直道，翻使谷名愚。_!_門有車馬客
飛來雙白鶴，奮翼遠凌煙。俱棲集紫蓋，一舉背青田。颺影過伊洛，流聲入管弦。鳴羣倒景外，刷羽閬風前。暎海疑浮雪，拂澗瀉飛泉。燕雀寧知去，蜉蝣不識還。何言別儔侶，從此間山川。顧步已相失，裴回各自憐。危心猶警露，哀響詎聞天。無因振六翮，輕舉復隨仙。_!_飛來雙白鶴
肅城鄰上苑，黃山邇桂宮。雨歇連峰翠，煙開竟野通。排虛翔戲鳥，跨水落長虹。日下林全暗，雲收嶺半空。山泉鳴石澗，地籟響巖風。_!_奉和幽山雨後應令
畫野通淮泗，星躔應斗牛。玉牒宏圖表，黃旗美氣浮。三分開霸業，萬里宅神州。高臺臨茂苑，飛閣跨澄流。江濤如素蓋，海氣似朱樓。吳趨自有樂，還似鏡中遊。_!_賦得吳都
帝圖光往冊，上德表鴻名。道冠二儀始，風高三代英。樂和知化洽，訟息表刑清。罰輕猶在念，忽喜尚留情。明慎全無枉，哀矜在好生。五疵過亦察，二辟理彌精。幪巾示廉恥，嘉石務詳平。每削繁苛性，常深惻隱誠。政寬思濟猛，疑罪必從輕。于張懲不濫，陳郭憲無傾。刑措諒斯在，歡然仰頌聲。_!_賦得慎罰
高天淨秋色，長漢轉曦車。玉樹陰初正，桐圭影未斜。翠蓋飛圓彩，明鏡發輕花。再中良表瑞，共仰璧暉賒。_!_奉和詠日午
豫遊欣勝地，皇澤乃先天。油雲陰御道，膏雨潤公田。隴麥霑逾翠，山花濕更然。稼穡良所重，方復悅豐年。_!_發營逢雨應詔
蔥翠梢雲質，垂彩暎清池。波泛含風影，流搖防露枝。龍鱗漾嶰谷，鳳翅拂漣漪。欲識凌冬性，唯有歲寒知。_!_賦得臨池竹應制
芬芳禁林晚，容與桂丹前。橫空一鳥度，照水百花然。綠野明斜日，青山澹晚煙。濫陪終宴賞，握管類窺天。_!_侍宴應詔賦韻得前字
歌堂面淥水，舞館接金塘。竹開霜後翠，梅動雪前香。鳧歸初命侶，鴈起欲分行。刷羽同棲集，懷恩愧稻粱。_!_侍宴歸鴈堂
萬瓦宵光曙，重簷夕霧收。玉花停夜燭，金壺送曉籌。日暉青瑣殿，霞生結綺樓。重門應啓路，通籍引王侯。_!_凌晨早朝
逐舞飄輕袖，傳歌共繞梁。動枝生亂影，吹花送遠香。_!_奉和詠風應魏王教
初日明燕館，新溜滿梁池。歸雲半入嶺，殘滴尚懸枝。_!_初晴應教
春苑月裴回，竹堂侵夜開。驚鳥排林度，風花隔水來。_!_春夜
繁弦奏淥水，長袖轉回鸞。一雙俱應節，還似鏡中看。_!_詠舞
的歷流光小，飄颻弱翅輕。恐畏無人識，獨自暗中明。_!_詠螢
垂緌飲清露，流響出疎桐。居高聲自遠，非是藉秋風。_!_蟬
日暮霜風急，羽翮轉難任。爲有傳書意，聯翩入上林。_!_秋鴈
早秋炎景暮，初弦月彩新。清風滌暑氣，零露淨囂塵。薄霧銷輕縠，鮮雲卷夕鱗。休光灼前曜，瑞彩接重輪。緣情摛聖藻，並作命徐陳。宿草誠渝濫，吹噓偶搢紳。天文豈易述，徒知仰北辰。_!_奉和月夜觀星應令
重輪依紫極，前耀奉丹霄。天經戀宸扆，帝命扈仙鑣。乘[星]開鶴禁，帶月下虹橋。銀書含曉色，金輅轉晨飆。霧澈軒營近，塵暗苑城遙。蓮花分秀蕚，竹箭下驚潮。撫己慙龍幹，承恩集鳳條。瑤山盛風樂，抽簡薦徒謠。_!_和鑾輿頓戲下
瑤山盛風樂，南巡務逸遊。如何事巡撫，民瘼諒斯求。文鶴揚輕蓋，蒼龍飾桂舟。泛沫縈沙嶼，寒澌擁急流。路指八仙館，途經百尺樓。眷言昔遊踐，廻駕且淹留。後車喧鳳吹，前旌暎綵旒。龍驂駐六馬，飛閣上三休。調諧金石奏，歡洽羽觴浮。天文徒可仰，何以廁琳球。_!_奉和至壽春應令
南國行周化，稽山秘夏圖。百王豈殊軌，千載協前謨。肆覲遵時豫，順動悅來蘇。安流進玉軸，戒道翼金吾。龍旂煥辰象，鳳吹溢川塗。封唐昔敷錫，分陝被荆吳。沐道咸知讓，慕義久成都。冬律初飛管，陽鳥正銜蘆。嚴飆肅林薄，曖景澹江湖。鴻私浹幽遠，厚澤潤凋枯。虞琴起歌詠，漢筑動巴歈。多幸霑行葦，無庸類散樗。_!_奉和幸江都應詔
履端初起節，長苑命高筵。肆夏喧金奏，重潤響朱弦。春光催柳色，日彩泛槐煙。微臣同濫吹，謬得仰鈞天。_!_奉和獻歲讌宮臣
良晨喜利涉，解纜入淮潯。寒流泛鷁首，霜吹響哀吟。潛鱗波裏躍，水鳥浪前沈。邗溝非復遠，悵望悅宸襟。_!_奉和出潁至淮應令
學畫鴉黃半未成，垂肩軃嚲袖太憨生。緣憨却得君王惜，長把花枝傍輦行。_!_應詔嘲司花女
幽人在何所？紫巖有仙躅。月下橫寶琴，此外將安欲。材抽嶧山榦，徽點崑丘玉。漆抱蛟龍脣，絲纏鳳凰足。前彈廣陵罷，後以明光續。百金買一聲，千金傳一曲。世無鍾子期，誰知心所屬。_!_古意六首 一
竹生大夏谿，蒼蒼富奇質。綠葉吟風勁，翠莖犯霄密。霜霰封其柯，鵷鸞食其實。寧知軒轅後，更有伶倫出。刀斧俄見尋，根株坐相失。裁爲十二管，吹作雄雌律。有用雖自傷，無心復招疾。不如山上草，離離保終吉。_!_古意六首 二
寶龜尺二寸，由來宅深水。浮遊五湖內，宛轉三江裏。何不深復深，輕然至溱洧。溱洧源流狹，春秋不濡軌。漁人遞往還，網罟相縈藟。一朝失運會，刳腸血流死。豐骨輸廟堂，鮮腴籍籩簋。棄置誰怨尤，自我招此否。餘靈寄明卜，復來欽所履。_!_古意六首 三
松生北巖下，由來人徑絕。布葉捎雲煙，插根擁巖穴。自言生得地，獨負凌雲潔。何時畏斤斧，幾度經霜雪。風驚西北枝，雹隕東南節。不知歲月久，稍覺枝榦折。藤蘿上下碎，枝榦縱橫裂。行當糜爛盡，坐共灰塵滅。寧關匠石顧，豈爲王孫折。盛衰自有時，聖賢未嘗屑。寄言悠悠者，無爲嗟大耋。_!_古意六首 四
桂樹何蒼蒼，秋來花更芳。自言歲寒性，不知露與霜。幽人重其德，徙植臨前堂。連拳八九樹，偃蹇二三行。枝枝自相糾，葉葉還相當。去來雙鴻鵠，栖息兩鴛鴦。榮蔭誠不厚，斤斧亦勿傷。赤心許君時，此意那可忘。_!_古意六首 五
彩鳳欲將歸，提羅出郊訪。羅張大澤已，鳳入重雲颺。朝栖崑閬木，夕飲蓬壺漲。問鳳那遠飛，賢君坐相望。鳳言荷深德，微禽安足尚。但使雛卵全，無令[矰]繳放。皇臣力牧舉，帝樂簫韶暢。自有來巢時，明年阿閣上。_!_古意六首 六
萋萋結綠枝，曄曄垂朱英。常恐零露降，不得全其生。歎息聊自思，此生豈我情。昔我未生時，誰者令我萌。棄置勿重陳，委化何足驚。_!_石竹詠
阮籍生涯懶，嵇康意氣疎。相逢一醉飽，獨坐數行書。小池聊養鶴，閑田且牧豬。草生元亮徑，花暗子雲居。倚牀看婦織，登壠課兒鋤。迴頭尋仙事，併是一空虛。_!_田家三首 一
家住箕山下，門枕潁川濱。不知今有漢，唯言昔避秦。琴伴前庭月，酒勸後園春。自得中林士，何忝上皇人。_!_田家三首 二
平生唯酒樂，作性不能無。朝朝訪鄉里，夜夜遣人酤。家貧留客久，不暇道精麤。抽簾持益炬，拔簀更燃爐。恆聞飲不足，何見有殘壺。_!_田家三首 三
孔淳辭散騎，陸昶謝中郎。幅巾朝帝罷，杖策去官忙。附車還趙郡，乘船向武昌。九徵書未已，十辟譽彌彰。副君迎綺季，天子送嚴光。灞陵幽徑近，磻谿隱路長。編蓬還作室，績草更爲裳。會稽置樵處，蘭陵賣藥行。看書惟道德，開教止農桑。別有幽懷侶，由來高讓王。前年辭厚幣，今歲返寒鄉。有書橫石架，無氈坐土牀。蘭英猶足釀，竹實本無糧。澗松寒轉直，山菊秋自香。管寧存祭禮，王霸重朝章。去去相隨去，披裘驕盛唐。_!_贈李徵君大壽
物外知何事，山中無所有。風鳴靜夜琴，月照芳春酒。直置百年內，誰論千載後。張奉娉賢妻，老萊籍嘉偶。孟光儻未嫁，梁鴻正須婦。_!_山中敍志
我欲圖世樂，斯樂難可常。位大招譏嫌，祿極生禍殃。聖莫若周公，忠豈踰霍光。成王已興誚，宣帝如負芒。范蠡何智哉，單舟戒輕裝。疏廣豈不懷，策杖還故鄉。朱門雖足悅，赤族亦可傷。履霜成堅冰，知足勝不祥。我今窮家子，自言此見長。功成皆能退，在昔誰滅亡。_!_贈梁公
伊昔逢喪亂，曆數閏當餘。豺狼塞衢路，桑梓成丘墟。余及爾皆亡，東西各異居。爾爲背風鳥，我爲涸轍魚。逮承雲雷後，欣逢天地初。東川聊下釣，南畝試揮鋤。資稅幸不及，伏臘常有儲。散誕時須酒，蕭條嬾向書。朽木不可雕，短翮將焉攄。故人有深契，過我蓬高廬。曳裾出門迎，握手登前除。相看非舊顏，忽若形骸疎。追道宿昔事，切切心相於。憶我少年時，攜手遊東渠。梅李夾兩岸，花枝何扶疏。同志亦不多，西莊有姚徐。嘗愛陶淵明，酌醴焚枯魚。嘗學公孫弘，策杖牧羣豬。追念甫如昨，奄忽成空虛。人生詎能幾，歲歲常不舒。賴有北山僧，教我以真如。使我視聽遣，自覺塵累祛。何事須筌蹄，今已得兔魚。舊遊儻多暇，同此釋紛拏。_!_薛記室收過莊見尋率題古意以贈
弱齡慕奇調，無事不兼修。望氣登重閣，占星上小樓。明經思待詔，學劍覓封侯。棄繻頻北上，懷刺幾西遊。中年逢喪亂，非復昔追求。失路青門隱，藏名白社遊。風雲私所愛，屠博暗爲儔。解紛曾霸越，釋難頗存周。晚歲聊長想，生涯太若浮。歸來南畝上，更坐北溪頭。古岸多磐石，春泉足細流。東隅誠已謝，西景懼難收。無謂退耕近，伏念已經秋。庚桑逢處跪，陶潛見人羞。三晨寧舉火，五月鎮披裘。自有居常樂，誰知身世憂。_!_晚年敍志示翟處士
前旦出園遊，林華都未有。今朝下堂來，池冰開已久。雪被南軒梅，風催北庭柳。遙呼竈前妾，却報機中婦。年光恰恰來，滿甕營春酒。_!_春日
野情貪藥餌，郊居倦蓬蓽。青龍護道符，白犬遊仙術。腰鎌戊己月，負鍤庚辛日。時時斷嶂遮，往往孤峰出。行披葛仙經，坐檢神農帙。龜蛇採二苓，赤白尋雙朮。地凍根難盡，藂枯苗易失。從容肉作名，薯蕷高成質。家豐松葉酒，器貯參花蜜。且復歸去來，刀圭輔衰疾。_!_採藥
旅泊多年歲，老去不知迴。忽逢門前客，道發故鄉來。斂眉俱握手，破涕共銜杯。殷勤訪朋舊，屈曲問童孩。衰宗多弟姪，若箇賞池臺。舊園今在否，新樹也應栽。柳行疎密布，茅齋寬窄裁。經移何處竹？別種幾株梅。渠當無絕水，石計總生苔。院果誰先熟，林花那後開。羇心祗欲問，爲報不須猜。行當驅下澤，去剪故園萊。_!_在京思故園見鄉人問
問春桂：桃李正芬華，年光隨處滿，何事獨無花。_!_春桂問荅二首 一
春桂荅：春華詎能久，風霜搖落時，獨秀君知不。_!_春桂問荅二首 二
舊知山裏絕氛埃，登高日暮心悠哉。子平一去何時返？仲叔長遊遂不來。幽蘭獨夜清琴曲，桂樹凌雲濁酒杯。槁項同枯木，丹心等死灰。_!_北山
東皐薄暮望，徙倚欲何依。樹樹皆秋色，山山唯落暉。牧人驅犢返，獵馬帶禽歸。相顧無相識，長歌懷采薇。_!_野望
百年長擾擾，萬事悉悠悠。日光隨意落，河水任情流。禮樂囚姬旦，詩書縛孔丘。不如高枕枕，時取醉消愁。_!_贈程處士
野人迷節候，端坐隔塵埃。忽見黃花吐，方知素節回。映巖千段發，臨浦萬株開。香氣徒盈把，無人送酒來。_!_九月九日贈崔使君善爲
問君樽酒外，獨坐更何須。有客談名理，無人索地租。三男婚令族，五女嫁賢夫。百年隨分了，未羨陟方壺。_!_獨坐
暫出東陂路，過訪北巖前。蔡經新學道，王烈舊成仙。駕鶴來無日，乘龍去幾年。三山銀作地，八洞玉爲天。金精飛欲盡，石髓溜應堅。自悲生世促，無暇待桑田。_!_遊仙四首 一
上月芝蘭徑，中巖紫翠房。金壺新練乳，玉釜始煎香。六局黃公術，三門赤帝方。吹沙聊作鳥，動石試爲羊。緱氏還程促，瀛洲會日長。誰知北巖下，延首詠霓裳。_!_遊仙四首 二
結衣尋野路，負杖入山門。道士言無宅，仙人更有村。斜溪橫桂渚，小徑入桃源。玉牀塵稍冷，金爐火尚溫。心疑遊北極，望似陟西崑。逆愁歸舊里，蕭條訪子孫。_!_遊仙四首 三
真經知那是，仙骨定何爲。許邁心長切，嵇康命似奇。桑疎金闕迥，苔重石梁危。照水然犀角，遊山費虎皮。鴨桃聞已種，龍竹未經騎。爲向天仙道，棲遑君詎知。_!_遊仙四首 四
策杖尋隱士，行行路漸賒。石梁橫澗斷，土室映山斜。孝然縱有舍，威輦遂無家。置酒燒枯葉，披書坐落花。新垂滋水釣，舊結茂陵罝。歲歲長如此，方知輕世華。_!_策杖尋隱士
採藥層城遠，尋師海路賒。玉壺橫日月，金闕斷煙霞。仙人何處在？道士未還家。誰知彭澤意，更覔步兵那。春釀煎松葉，秋杯浸菊花。相逢寧可醉，定不學丹砂。_!_贈學仙者
別有青溪道，斜亙碧巖隈。崩榛橫古蔓，荒石擁寒苔。野心長寂寞，山徑本幽迴。步步攀藤上，朝朝負藥來。幾看松葉秀，頻值菊花開。無人堪作伴，歲晚獨悠哉。_!_黃頰山
遇坎聊知止，逢風或未歸。孤根何處斷？輕葉強能飛。_!_建德破後入長安詠秋蓬示辛學士
洛陽無大宅，長安乏主人。黃金銷未盡，祗爲酒家貧。_!_過酒家五首 一
此日長昏飲，非關養性靈。眼看人盡醉，何忍獨爲醒。_!_過酒家五首 二
竹葉連糟翠，蒲萄帶麴紅。相逢不令盡，別後爲誰空。_!_過酒家五首 三
對酒但知飲，逢人莫強牽。倚鑪便得睡，橫甕足堪眠。_!_過酒家五首 四
有客須教飲，無錢可別沽。來時長道貰，慙媿酒家胡。_!_過酒家五首 五
石苔應可踐，叢枝幸易攀。青溪歸路直，乘月夜歌還。_!_夜還東溪
爲向東溪道，人來路漸賒。山中春酒熟，何處得停家。_!_山中別李處士
春來日漸長，醉客喜年光。稍覺池亭好，偏宜酒甕香。_!_初春
阮籍醒時少，陶潛醉日多。百年何足度，乘興且長歌。_!_醉後
昨夜缾始盡，今朝甕即開。夢中占夢罷，還向酒家來。_!_題酒店壁
旦逐劉伶去，宵隨畢卓眠。不應長賣卜，須得杖頭錢。_!_戲題卜鋪壁
野觴浮鄭酌，山酒漉陶巾。但令千日醉，何惜兩三春。_!_嘗春酒
浮生知幾日，無狀逐空名。不知多釀酒，時向竹林傾。_!_獨酌
北場芸藿罷，東皐刈黍歸。相逢秋月滿，更值夜螢飛。_!_秋夜喜遇王處士
促軫乘明月，抽弦對白雲。從來山水韻，不使俗人聞。_!_山夜調琴
六月調神麴，正朝汲美泉。從來作春酒，未省不經年。_!_看釀酒
田家無所有，晚食遂爲常。菜剪三秋綠，飧炊百日黃。胡麻山麨樣，楚豆野麋方。始暴松皮脯，新添杜若漿。葛花消酒毒，萸蔕發羹香。鼓腹聊乘興，寧知逢世昌。_!_食後
大漢昔未定，強秦猶擅場。中原逐鹿罷，高祖鬱龍驤。經始謀帝坐，茲焉壯未央。規模窮棟宇，表裏浚城隍。羣后崇長樂，中朝增建章。鉤陳被蘭錡，樂府奏芝房。翡翠明珠帳，鴛鴦白玉堂。清晨寶鼎食，閑夜鬱金香。天馬來東道，佳人傾北方。何其赫隆盛，自謂保靈長。歷數有時盡，哀平嗟不昌。冰堅成巨猾，火德遂頹綱。奧位匪虛校，貪天竟速亡。魂神吁社稷，豺虎鬬巖廊。金狄移灞岸，銅盤向洛陽。君王無處所，年代幾荒涼。宮闕誰家域，蓁蕪罥我裳。井田唯有草，海水變爲桑。在昔高門內，於今岐路傍。餘基不可識，古墓列成行。狐兔驚魍魎，鴟鴞嚇獝狂。空城寒日晚，平野暮雲黃。烈烈焚青棘，蕭蕭吹白楊。千秋幷萬歲，空使詠歌傷。_!_過漢故城
落日明歌席，行雲逐舞人。江南飛暮雨，梁上下輕塵。冶服看疑畫，粧臺望似春。高車勿遽返，長袖欲相親。_!_益州城西張超亭觀妓
妖姬飾靚妝，窈窕出蘭房。日照當軒影，風吹滿路香。早時歌扇薄，今日舞衫長。不應令曲誤，持此試周郎。_!_詠妓
南國佳人至，北堂羅薦開。長裙隨鳳管，促柱送鸞杯。雲光身後蕩，雪態掌中回。到愁金谷晚，不怪玉山頹。_!_辛司法宅觀妓
電影江前落，雷聲峽外長。霽雲無處所，臺館曉蒼蒼。_!_詠巫山
故鄉行雲是，虛室坐間同。日落西山暮，方知天下空。_!_詠懷
琴曲唯留古，書多半是經。橫裁桑節杖，直剪竹皮巾。鶴警琴亭夜，鶯啼酒甕春。顏回唯樂道，原憲豈傷貧。寄身千載下，聊遊萬物初。欲令無作有，翻覺實成虛。雙關防易斷，隻眼畏難全。魚鱗張九拒，鶴翅擁三邊。_!_句
低身鏘玉珮，舉袖拂羅衣。對簷疑燕起，映雪似花飛。_!_詠舞
嚴平本高尚，遠蹈古人風。賣卜成都市，流名大漢中。舊井改人世，寒泉久不通。多年既罷汲，無禽乃遂空。如何屬秋氣，唯見落雙桐。_!_過嚴君平古井
步登北邙坂，踟躕聊寫望。宛洛盛皇居，規模窮大壯。三河分設險，兩崤資巨防。飛觀紫煙中，層臺碧雲上。青槐夾馳道，迢迢修且曠。左右多第宅，參差居將相。清晨謁帝返，車馬相追訪。胥徒各異流，文物紛殊狀。囂塵暗天起，簫管從風颺。伊余孤且直，生平獨淪喪。山幽有桂叢，何爲坐惆悵。_!_登北邙還望京洛
巫山凌太清，岧嶤類削成。霏霏暮雨合，靄靄朝雲生。危峯入鳥道，深谷寫猨聲。別有幽棲客，淹留攀桂情。_!_巫山高
初筓夢桃李，新妝應摽梅。疑逐朝雲去，翻隨暮雨來。雜珮含風響，叢花隔扇開。姮娥對此夕，何用久裴回。_!_看新婚
獨負千金價，應從買笑來。秖持難發口，經爲幾人開。_!_見佳人負錢出路
金門去蜀道，玉壘望長安。豈言千里遠，方尋九折難。西上君飛葢，東歸我挂冠。猨聲出峽斷，月彩落江寒。從今與君別，花月幾新殘。_!_送金竟陵入蜀
楓落吳江冷。_!_句
可惜庭中樹，移根逐漢臣。只爲來時晚，花開不及春。_!_侍宴詠石榴
結葉還臨影，飛香欲徧空。不意餘花落，翻沈露井中。_!_詠夭桃
疇昔同幽谷，伊爾遷喬木。赫奕盛青紫，討論窮簡牘。_!_贈蔡君
結客佩吳鉤，橫行度隴頭。鴈在弓前落，雲從陣後浮。吳師驚燧象，燕將警奔牛。轉蓬飛不息，冰河結未流。若使三邊定，當封萬戶侯。_!_結客少年場行
迢遰雙崤道，超忽三川湄。此中俱失路，思君不可思。遊人行變橘，逝者遽焚芝。憶昔江湖上，同詠子衿詩。何言陵谷徙，翻驚鄰笛悲。陳根非席卉，穗帳異書帷。與善成空說，殲良信在茲。今日嚴夫子，哀命不哀時。_!_傷顧學士
金湯既失險，玉石乃同焚。墜葉還相覆，落羽更爲羣。豈謂三秋節，重傷千里分。遠離弦易轉，幽咽水難聞。欲識相思處，山川間白雲。_!_別徐永元秀才
早秋驚落葉，飄零似客心。翻飛未肯下，猶言惜故林。_!_落葉
春景嬌春臺，新露泣新梅。春葉參差吐，新花重疊開。花影飛鶯去，歌聲度鳥來。倩看飄颻雪，何如舞袖迴。_!_踏歌詞三首 一
逶迤度香閤，顧步出蘭閨。欲繞鴛鴦殿，先過桃李蹊。風帶舒還卷，簪花舉復低。欲問今宵樂，但聽歌聲齊。_!_踏歌詞三首 二
夜久星沈沒，更深月影斜。裙輕纔動珮，鬟薄不勝花。細風吹寶袂，輕露濕紅紗。相看樂未已，蘭燈照九華。_!_踏歌詞三首 三
青樓綺閣已含春，凝妝豔粉復如神。細細輕裙全漏影，離離薄扇詎障塵。樽中酒色恆宜滿，曲裏歌聲不厭新。紫燕欲飛先遶棟，黃鶯始哢即嬌人。撩亂垂絲昏柳陌，參差濃葉暗桑津。上客莫畏斜光晚，自有西園明月輪。_!_樂府新歌應教
久倦川塗曲，忽此望淮圻。波長泛淼淼，眺迥情依依。稍覺金烏轉，漸見錦帆稀。欲知仁化洽，謳歌滿路歸。_!_奉和出穎至淮應令
漢將本屯營，遼河有戍城。大夫曾取姓，先生亦得名。高枝拂遠鴈，疎影度遙星。不辭攀折苦，爲入管弦聲。_!_和衛尉寺柳
頒條忝貴郡，懸榻久相望。處士同楊鄭，邦君謝李疆。詎知方擁篲，逢子敬惟桑。明朝蓬戶側，會自謁任棠。_!_荅王無功冬夜載酒鄉館
秋來菊花氣，深山客重尋。露葉疑涵玉，風花似散金。摘來還泛酒，獨坐即徐斟。王弘貪自醉，無復覓楊林。_!_荅王無功九日
我從銅州來，見子上京客。問我故鄉事，慰子羈旅色。子問我所知，我對子應識。朋遊總強健，童稚各長成。華宗盛文史，連牆富池亭。獨子園最古，舊林間新坰。柳行隨堤勢，茅齋看地形。竹從去年移，梅是今年榮。渠水經夏響，石苔終歲青。院果早晚熟，林花先後明。語罷相歎息，浩然起深情。歸哉且五斗，餉子東皐耕。_!_荅王無功問故園
兒生三日掌上珠，燕頷猨肱穠李膚。十五學劒北擊胡，羌歌燕筑送城隅。城隅路接伊川驛，河陽渡頭邯鄲陌。可憐少年把手時，黃鳥雙飛梨花白。秦王築城三千里，西自臨洮東遼水。山邊疊疊黑雲飛，海畔莓莓青草死。從來戰鬬不求勳，殺身爲君君不聞。鳳皇樓上吹急管，落日裴回腸先斷。_!_從軍行
神京背紫陌，縞駟結行輈。北去橫橋道，西分清渭流。寒光向壟沒，霜氣入松楸。今日泉臺路，非是濯龍遊。_!_文德皇后挽歌
淚滴珠難盡，容殘玉易銷。倘隨明月去，莫道夢魂遙。_!_大酺樂
冶長倦縲紲，韓安歎死灰。始驗山中木，方知貴不材。_!_與琳法師
承平重遊樂，詔蹕上之回。屬車響流水，清笳轉落梅。嶺雲蓋道轉，巖花映綬開。下輦便高宴，何如在瑤臺。_!_上之回
春色照蘭宮，秦女坐牕中。柳葉來眉上，桃花落臉紅。拂塵開扇匣，卷帳却薰籠。衫薄偏憎日，裙輕更畏風。_!_新成安樂宮
聊從嘉遯所，酌醴共抽簪。以茲山水地，留連風月心。長榆落照盡，高柳暮蟬吟。一返桃源路，別後難追尋。_!_夏晚尋于政世置酒賦韻
我行逢日暮，弭櫂獨維舟。水霧一邊起，風林兩岸秋。山陰黑斷磧，月影素寒流。故鄉千里外，何以慰羈愁。_!_入蜀秋夜宿江渚
金谷多歡宴，佳麗正芳菲。流霞席上滿，回雪掌中飛。明月臨歌扇，行雲接舞衣。何必桃將李，別有待春暉。_!_賦得妓
微雨散芳菲，中園照落暉。紅樹搖歌扇，綠珠飄舞衣。繁弦調對酒，雜引動思歸。愁人當此夕，羞見落花飛。_!_詶蕭侍中春園聽妓
洛陽麗春色，遊俠騁輕肥。水逐車輪轉，塵隨馬足飛。雲影遙臨蓋，花氣近薰衣。東郊鬬雞罷，南皮射雉歸。日暮河橋上，揚鞭惜晚暉。_!_遊俠篇
遊子惜春暮，策杖出蒿萊。正直康莊晚，羣公謁帝迴。履度南宮至，車從北闕來。珂影傍明月，笳聲動落梅。迎風采旄轉，照日綬花開。紅塵掩鶴蓋，翠柳拂龍媒。綺雲臨舞閣，丹霞薄吹臺。輕肥寧所羨，未若反山隈。_!_春晚看羣公朝還人爲八韻
君侯稱上宰，命世挺才英。本超騏驥足，復蘊風雲情。攄藻掞錦綺，育德潤瑤瓊。已踵四知舉，非無三傑名。濟世同舟檝，匡政本阿衡。雍容入青鎖，肅穆侍丹楹。桂宮擅鳴珮，槐路獨飛纓。高門羅虎戟，綺閣麗彫甍。金罇酌湛湛，歌扇掩盈盈。匈奴軼燕薊，烽火照幽幷。天子名薄伐，受脤事專征。七德播雄略，十萬騁行兵。鴈行蔽虜甸，魚貫出長城。交河方飲馬，瀚海盛揚旌。拔劒倚天外，蒙犀輝日精。彎弧穿伏石，揮戈斬大鯨。鼓鼙朝作氣，刁斗夜偏鳴。六郡多壯士，三邊豈足平。嶺雲朝合陣，山月夜臨營。胡塵暗馬色，芳樹動笳聲。關雲未盡散，塞霧常自生。川長蔓草綠，峯逈雜花明。小人愧王氏，雕文慙馬卿。濫此叨書記，何以謝過榮。高山徒仰止，終是恨才輕。_!_讚德上越國公楊素
我家吳會青山遠，他鄉關塞白雲深。爲許羈愁長下淚，那堪春色更傷心。驚鳥屢飛恆失侶，落花一去不歸林。如何此日嗟遲暮，悲來還作白頭吟。_!_於塞北春日思歸
落葉聚還散，征禽去不歸。以我窮途泣，沾君出塞衣。_!_送別
隔巷遙停幰，非復爲來遲。只言更尚淺，未是渡河時。_!_七夕看新婦隔巷停車
光映妝樓月，花承歌扇風。欲妬梅將柳，故落早春中。_!_詠春雪
櫪上浮雲驄，本出吳門中。發跡來東道，長鳴起北風。迴鞍拂桂白，赬汗類塵紅。滅沒徒留影，無因圖漢宮。_!_驄馬
人世多飄忽，溝水易西東。今日歡娛盡，何年風月同？悲生萬里外，恨起一杯中。性靈如未失，南北有征鴻。_!_別蔡參軍
胥臺既落構，荆棘稍侵扉。棟拆連雲影，梁摧照日暉。翔鶤逐不及，巢燕[反]無歸。唯有團階露，承曉共沾衣。_!_賦得胥臺露
秋雨移弦望，疲痾倦苦辛。忽對荆山璧，委照越吟人。高高侵地鏡，皎皎徹天津。色麗班姬篋，光潤洛川神。輪輝池上動，桂影隙中新。懷賢雖不見，忽似暫參辰。_!_臥痾喜霽開扉望月簡宮內知友
遙想觀濤處，猶意採蓮歌。無因關塞葉，共下洞庭波。_!_和樂記室憶江水
太清上初日，春水送孤舟。山遠疑無樹，潮平似不流。岸花開且落，江鳥沒還浮。羈望傷千里，長歌遣四愁。_!_凌朝浮江旅思
何惜鄧林樹，不借一枝棲。_!_句
歛轡遵龍漢，銜悽渡玉關。今日流沙外，垂涕念生還。_!_出玉關
鳳律驚秋氣，龍梭靜夜機。星橋百枝動，雲路七香飛。映月迴雕扇，凌霞曳綺衣。含情向華幄，流態入重闈。歡餘夕漏盡，怨結曉驂歸。誰念分河漢，還憶兩心違。_!_七夕
倦采蘼蕪葉，貪憐照膽明。兩邊俱拭淚，一處有啼聲。_!_佳人照鏡
儲禁銅扉啓，宸行玉軑遙。空懷壽街吏，尚隔寢門朝。北首瞻龍戟，塵外想鸞鑣。飛文映仙榜，瀝思叶神飆。帝念紆蒼璧，乾文煥紫霄。歸塘橫筆海，平圃振詞條。欲應重輪曲，鏘洋韻九韶。_!_奉和同太子監守違戀
邂逅欵良宵，殷勤荷勝招。彌天俄若舊，初地豈成遙。酒蟻傾還泛，心猨躁似調。誰憐失羣鴈，長苦業風飄。_!_荅辨才探得招字
已惑孔貴嬪，又被辭人侮。花牋一何榮，七字誰曾許。不下結綺閣，空迷江令語。琱戈動地來，悞殺陳後主。_!_道失
君不見巫山高高半天起，絕壁千尋盡相似。君不見巫山磕匝翠屏開，湘江碧水遶山來。綠樹春嬌明月峽，紅花朝覆白雲臺。臺上朝雲無定所，此中窕窈神仙女。仙女盈盈仙骨飛，清容出沒有光輝。欲暮高唐行雨送，今宵定入荆王夢。荆王夢里愛穠華，枕席初開紅帳遮。可憐欲曉啼猨處，說道巫山是妾家。_!_巫山高
假寐懷古人，夙興瞻曉月。通晨禁門啓，冠蓋趨朝謁。霜靄清九衢，霞光照雙闕。紛綸文物紀，煥爛聲明發。腰劒動陸離，鳴玉和清越。_!_同潘屯田冬日早朝
梁山鎮地險，積石阻雲端。深谷下寥廓，層巖上鬱盤。飛梁駕絕嶺，棧道接危巒。攬轡獨長息，方知斯路難。_!_蜀道難
戒途飛萬里，迴首望三秦。忽見天山雪，還疑上苑春。玉痕垂粉淚，羅袂拂胡塵。爲得胡中曲，還悲遠嫁人。_!_昭君怨
標名資上善，流派表靈長。地圖羅四瀆，天文載五潢。方流涵玉潤，圓折動珠光。獨有蒙園吏，棲偃翫濠梁。_!_詠水
造舟浮渭日，鞭石表秦初。星文遙寫漢，虹勢尚凌虛。已授文成履，空題武騎書。別有臨濠上，棲偃獨觀魚。_!_賦橋
花萼映芳叢，參差間早紅。因風時落砌，雜雨乍浮空。影照鳳池水，香飄雞樹風。豈不愛攀折，希君懷袖中。_!_和楊舍人詠中書省花樹
石關清晚夏，璇輿御早秋。神麾颺珠雨，仙吹響飛流。沛水祥雲泛，宛郊瑞氣浮。大風迎漢筑，藂煙入舜球。翠梧臨鳳邸，滋蘭帶鶴舟。偃伯歌玄化，扈蹕頌王遊。遺簪謬昭獎，珥筆荷恩休。_!_奉和過舊宅應制
步輦出披香，清歌臨太液。曉樹流鶯滿，春堤芳草積。風光翻露文，雪華上空碧。花蝶來未已，山光曖將夕。_!_早春桂林殿應詔
上路抵平津，後堂羅薦陳。締交開狎賞，麗席展芳辰。密樹風煙積，迴塘荷芰新。雨霽虹橋晚，花落鳳臺春。翠釵低舞席，文杏散歌塵。方惜流觴滿，夕鳥已城闉。_!_安德山池宴集
奕奕九成臺，窈窕絕塵埃。蒼蒼萬年樹，玲瓏下冥霧。池色搖晚空，巖花歛餘煦。清切丹禁靜，浩蕩文河注。留連窮勝託，夙期暌善謔。東望安仁省，西臨子雲閣。長嘯披煙霞，高步尋蘭若。金狄掩通門，雕鞍歸騎喧。燕姝對明月，荆豔促芳尊。別有青山路，策杖訪王孫。_!_酬薛舍人萬年宮晚景寓直懷友
泬寥空色遠，芸黃淒序變。涸浦落遵鴻，長飆送巢燕。千秋流夕景，萬籟含宵喚。峻雉聆金柝，層臺切銀箭。_!_奉和潁川公秋夜
漠漠佳城幽，蒼蒼松檟暮。魯幕飄欲卷，宛駟悲還顧。楚挽繞盧山，胡笳臨武庫。悵然郊原靜，煙生歸鳥度。_!_謝都督挽歌
啓重帷，重帷照文杏。翡翠藻輕花，流蘇媚浮影。瑤笙燕始歸，金堂露初晞。風隨少女至，虹共美人歸。羅薦已擘鴛鴦被，綺衣復有蒲萄帶。殘紅豔粉映簾中，戲蝶流鶯聚窗外。洛濱春雪迴，巫峽暮雲來。雪花飄玉輦，雲光上璧臺。共待新妝出，清歌送落梅。_!_八詠應制二首 一
入叢臺，叢臺裛春露。滴瀝間深紅，參差散輕素。妝蝶驚復聚，黃鸝飛且顧。攀折殊未已，復值驚飛起。送影舞衫前，飄香歌扇裏。望望惜春暉，行行猶未歸。暫得佳遊趣，更愁花鳥稀。且學鳥聲調鳳管，方移花影入鴛機。_!_八詠應制二首 二
薰爐御史出神仙，雲鞍羽蓋下芝田。紅塵正起浮橋路，青樓遙敞御溝前。傾城比態芳菲節，絕世相嬌是六年。慣是洛濱要解珮，本是河間好數錢。翠釵照耀銜雲髮，玉步逶迤動羅袜。石榴絞帶輕花轉，桃枝綠扇微風發。無情拂袂欲留賓，詎恨深潭不可越。天津一別九秋長，豈若隨聞三日香。南國自然勝掌上，東家復是憶王昌。_!_和太尉戲贈高陽公
玉關春色晚，金河路幾千。琴悲桂條上，笛怨柳花前。霧掩臨妝月，風驚入鬢蟬。緘書待還使，淚盡白雲天。_!_王昭君
禁園凝朔氣，瑞雪掩晨曦。花明棲鳳閣，珠散影娥池。飄素迎歌上，翻光向舞移。幸因千里映，還繞萬年枝。_!_詠雪應詔
殿帳清炎氣，輦道含秋陰。淒風移漢筑，流水入虞琴。雲飛送斷雁，月上淨疎林。滴瀝露枝響，空蒙煙壑深。_!_奉和山夜臨秋
黃鶴悲歌絕，椒花清頌餘。埃凝寫鄰鏡，網結和扉魚。銀消風燭盡，珠滅夜輪虛。別有南陵路，幽叢臨葉疎。_!_江王太妃挽歌
木落園林曠，庭虛風露寒。北里清音絕，南陔芳草殘。遠氣猶標劒，浮雲尚寫冠。寂寂琴臺晚，秋陰入井榦。_!_故北平公挽歌
湘渚韜靈跡，娥臺靜瑞音。鳳逐清簫遠，鸞隨幽鏡沈。霜處華芙落，風前銀燭侵。寂寞平陽宅，月冷洞房深。_!_高密長公主挽歌
芳晨麗日桃花浦，珠簾翠帳鳳凰樓。蔡女菱歌移錦纜，燕姬春望上瓊鉤。新妝漏影浮輕扇，冶袖飄香入淺流。未減行雨荆臺下，自比凌波洛浦遊。_!_詠畫障
上苑通平樂，神池邇建章。樓臺相掩映，城闕互相望。緹油泛行幔，簫吹轉浮梁。晚雲含朔氣，斜照蕩秋光。落葉飄蟬影，平流寫雁行。槿散凌風縟，荷銷裛露香。仙歌臨枍詣，玄豫歷長楊。歸路乘明月，千門開未央。_!_奉和秋日即目應制
脈脈廣川流，驅馬歷長洲。鵲飛山月曙，蟬噪野風秋。_!_入朝洛堤步行
花輕蝶亂仙人杏，葉密鶯啼帝女桑。飛雲閣上春應至，明月樓中夜未央。_!_春日
桂香塵處減，練影月前空。定惑由關吏，徒嗟塞上翁。_!_從駕閭山詠馬
炎圖喪寶，黃歷開璿。祖武類帝，宗文配天。玉鑾垂日，翠華陵煙。東雲干呂，南風入弦。山稱萬歲，河慶千年。金繩永結，璧麗長懸。_!_中和樂九章 歌登封第一
穆穆聖皇，雍雍明堂。左平右墄，上圓下方。調均風雨，制度陰陽。四牕八達，五室九房。南通夏火，西瞰秋霜。天子臨御，萬玉鏘鏘。_!_中和樂九章 歌明堂第二
遐哉廟畧，赫矣台臣。橫戈碣石，倚劒浮津。風丘拂籜，日域清塵。島夷復祀，龍伯來賓。休兵宇縣，獻馘天闉。斾海凱入，耀輝震震。_!_中和樂九章 歌東軍第三
虔郊上帝，肅事圓丘。龍駕四牡，鸞旗九斿。鐘歌晚引，紫煬高浮。日麗蒼璧，雲飛鳴球。皇之慶矣，萬壽千秋。_!_中和樂九章 歌南郊第四
祥遊沙麓，慶洽瑤衣。黃雲晝聚，白氣宵飛。居中履正，稟和體微。儀刑赤縣，演教椒闈。陶鈞萬國，丹青四妃。河洲在詠，風化攸歸。_!_中和樂九章 歌中宮第五
波澄少海，景麗前星。高禖誕聖，甲觀昇靈。承規翠所，問寢瑤庭。宗儒側席，問道橫經。山賓皎皎，國胄青青。黃裳元吉，邦家以寧。_!_中和樂九章 歌儲宮第六
星陳帝子，嶽列天孫。義光帶礪，象著乾坤。我有明德，利建攸存。苴以茅社，錫以犧尊。藩屏王室，翼亮堯門。八才兩獻，夫何足論。_!_中和樂九章 歌諸王第七
蹇蹇三事，師師百僚。羣龍在職，振鷺盈朝。豐金輝首，珮玉鳴腰。青蒲翼翼，丹地翹翹。歌雲佐漢，捧日匡堯。天工人代，邈邈昭昭。_!_中和樂九章 歌公卿第八
明明天子兮聖德揚，穆穆皇后兮陰化康。登若木兮坐明堂，池濛汜兮家扶桑。武化偃兮文化昌，禮樂昭兮股肱良。君臣已定兮君永無疆，顏子更生兮徒皇皇。若有人兮天一方，忠爲衣兮信爲裳。飡白玉兮飲瓊芳，心思荃兮路阻長。_!_中和樂九章 總歌第九
塞垣通碣石，虜障抵[祁]連。相思在萬里，明月正孤懸。影移金岫北，光斷玉門前。寄言閨中婦，時看鴻雁天。_!_關山月
回中道路險，蕭關烽候多。五營屯北地，萬乘出西河。單于拜玉璽，天子按雕戈。振旅汾川曲，秋風橫大歌。_!_上之回
騮馬照金鞍，轉戰入皐蘭。塞門風稍急，長城水正寒。雪暗鳴珂重，山長噴玉難。不辭橫絕漠，流血幾時乾。_!_紫騮馬
將軍出紫塞，冒頓在烏貪。笳喧雁門北，陣翼龍城南。琱弓夜宛轉，鐵騎曉參驔。應須駐白日，爲待戰方酣。_!_戰城南
梅嶺花初發，天山雪未開。雪處疑花落，花邊似雪迴。因風入舞袖，雜粉向妝臺。匈奴幾萬里，春至不知來。_!_梅花落
長安重遊俠，洛陽富財雄。玉劒浮雲騎，金鞭明月弓。鬬雞過渭北，走馬向關東。孫賓遙見待，郭解暗相通。不受千金爵，誰論萬里功。將軍下天上，虜騎入雲中。烽火夜似月，兵氣曉成虹。橫行徇知己，負羽遠從戎。龍旌昏朔霧，鳥陣捲胡風。追奔瀚海咽，戰罷陰山空。歸來謝天子，何如馬上翁。_!_結客少年場行
季生昔未達，身辱功不成。髠鉗爲臺隸，灌園變姓名。幸逢滕將軍，兼遇曹丘生。漢祖廣招納，一朝拜公卿。百金孰云重，一諾良匪輕。廷議斬樊噲，羣公寂無聲。處身孤且直，遭時坦而平。丈夫當如此，唯唯何足榮。_!_詠史四首 一
大漢昔云季，小人道遂振。玉帛委奄尹，斧鑕嬰縉紳。邈哉郭先生，卷舒得其真。雍容謝朝廷，談笑獎人倫。在晦不絕俗，處亂不爲親。諸侯不得友，天子不得臣。沖情甄負甑，重價折角巾。悠悠天下士，相送洛橋津。誰知仙舟上寂寂無四鄰。_!_詠史四首 二
公業負奇志，交結盡才雄。良田四百頃，所食常不充。一爲侍御史，慷慨說何公。何公何爲敗，吾謀適不同。仲頴恣殘忍，廢興良在躬。死人如亂麻，天子如轉蓬。干戈及黃屋，荆棘生紫宮。鄭生運其謀，將以清國戎。時來命不遂，脫身歸山東。凜凜千載下，穆然懷春風。_!_詠史四首 三
昔有平陵男，姓朱名阿游。直髮上衝冠，壯氣橫三秋。願得斬馬劒，先斷佞臣頭。天子玉檻折，將軍丹血流。捐生不肯拜，視死其若休。歸來教鄉里，童蒙遠相求。弟子數百人，散在十二州。三公不敢吏，五鹿何能酬。名與日月懸，義與天壤儔。何必疲執戟，區區在封侯。偉哉曠達士，知命固不憂。_!_詠史四首 四
錦節銜天使，瓊仙駕羽君。投金翠山曲，奠璧清江濆。圓洞開丹鼎，方壇聚絳雲。寶貺幽難識，空歌迥易分。風搖十洲影，日亂九江文。敷誠歸上帝，應詔在明君。獨有南冠客，耿耿泣離羣。遙看八會所，真氣曉氤氳。_!_贈李榮道士
錦節銜天使，瓊仙駕羽君。投金翠山曲，奠璧清江濆。圓洞開丹鼎，方壇聚絳雲。寶貺幽難識，空歌迥易分。_!_贈李榮道士
丁年遊蜀道，班鬢向長安。徒費周王粟，空彈漢吏冠。馬蹄穿欲盡，貂裘敝轉寒。層冰橫九折，積石凌七盤。重溪既下漱，峻峰亦上干。隴頭聞戍鼓，嶺外咽飛湍。瑟瑟松風急，蒼蒼山月團。傳語後來者，斯路誠獨難。_!_早度分水嶺
風煙彭澤里，山水仲長園。由來棄銅墨，本自重琴尊。高情邈不嗣，雅道今復存。有美光時彥，養德坐山樊。門開芳杜逕，室距桃花源。公子黃金勒，仙人紫氣軒。長懷去城市，高詠狎蘭蓀。連沙飛白鷺，孤嶼嘯玄猿。日影巖前落，雲花江上翻。興蘭車馬散，林塘夕鳥喧。_!_三月曲水宴得尊字
躋險方未夷，乘春聊騁望。落花赴丹谷，奔流下青嶂。葳蕤曉樹滋，滉瀁春江漲。平川看釣侶，狹徑聞樵唱。蝶戲綠苔前，鶯歌白雲上。耳目多異賞，風煙有奇狀。峻阻將長城，高標吞巨舫。聯翩事羈靮，辛苦勞疲恙。夕濟幾潺湲，晨登每惆悵。誰念復芻狗，山河獨偏喪。_!_奉使益州至長安發鍾陽驛
寂寂南軒夜，悠然懷所知。長河落雁苑，明月下鯨池。鳳臺有清曲，此曲何人吹？丹脣間玉齒，妙響入雲涯。窮巷秋風葉，空庭寒露枝。勞歌欲有和，星鬢已將垂。_!_和王奭秋夜有所思
我家有庭樹，秋葉正離離。上舞雙棲鳥，中秀合歡枝。勞思復勞望，相見不相知。何當共攀折？歌笑此堂垂。_!_望宅中樹有所思
聞有弦歌地，穿鑿本多奇。遊人試一覽，臨翫果忘疲。窗橫暮捲葉，簷臥古生枝。舊石開紅鮮，新河覆綠池。孤猿稍斷絕，宿鳥復參差。汎灩月華曉，裴回星鬢垂。今日刪書客，悽惶君詎知。_!_宿晉安亭
提琴一萬里，負書三十年。晨攀偃蹇樹，暮宿清泠泉。翔禽鳴我側，旅獸過我前。無人且無事，獨酌還獨眠。遙聞彭澤宰，高弄武城弦。形骸寄文墨，意氣託神仙。我有壺中要，題爲物外篇。將以貽好道，道遠莫致旃。相思勞日夜，相望阻風煙。坐惜春華晚，徒令客思懸。水去東南地，氣凝西北天。關山悲蜀道，花鳥憶秦川。天子何時問，公卿本亦憐。自哀還自樂，歸藪復歸田。海屋銀爲棟，雲車電作鞭。倘遇鸞將鶴，誰論貂與蟬。萊洲頻度淺，桃實幾成圓。寄言飛鳧舃，歲[晏]同聯翩。_!_于時春也慨然有江湖之思寄贈柳九隴
聖圖夷九折，神化掩三分。緘愁赴蜀道，題拙奉虞薰。隱轔度深谷，遙褭上高雲。碧流遞縈注，青山互糾紛。澗松咽風緒，巖花濯露文。思北常依馭，圖南每喪羣。_!_至望喜矚目言懷貽劍外知己
獨坐巖之曲，悠然無俗紛。酌酒呈丹桂，思詩贈白雲。煙霞朝晚聚，猿鳥歲時聞。水華競秋色，山翠含夕曛。高談十二部，細覈五千文。如如數冥味，生生理氛氳。古人有糟粕，輪扁情未分。且當事芝朮，從吾所好云。_!_赤谷安禪師塔
忽忽歲云暮，相望限風煙。長歌欲對酒，危坐遂停弦。停弦變霜露，對酒懷朋故。朝看桂蟾晚，夜聞鴻雁度。鴻度何時還？桂晚不同攀。浮雲映丹壑，明月滿青山。青山雲路深，丹壑月華臨。耿耿離憂積，空令星鬢侵。_!_贈益府裴錄事
一鳥自北燕，飛來向西蜀。單棲劍門上，獨舞岷山足。昂藏多古貌，哀怨有新曲。羣鳳從之遊，問之何所欲？荅言寒鄉子，飄颻萬餘里。不息惡木枝，不飲盜泉水。常思稻粱遇，願棲梧桐樹。智者不我邀，愚夫余不顧。所以成獨立，耿耿歲云暮。日夕苦風霜，思歸赴洛陽。羽翮毛衣短，關山道路長。明月流客思，白雲迷故鄉。誰能借風便，一舉凌蒼蒼。_!_贈益府羣官
京洛風塵遠，褒斜煙露深。北遊君似智，南飛我異禽。別路琴聲斷，秋山猿鳥吟。一乖青巖酌，空佇白雲心。_!_送梓州高參軍還京
金碧禺山遠，關梁蜀道難。相逢屬晚歲，相送動征鞍。地咽緜川冷，雲凝劍閣寒。倘遇忠孝所，爲道憶長安。_!_大劍送別劉右史
三秋違北地，萬里向南翔。河洲花稍白，關塞葉初黃。避繳風霜勁，懷書道路長。水流疑箭動，月照似弓傷。橫天無有陣，度海不成行。會刷能鳴羽，還赴上林鄉。_!_同臨津紀明府孤雁
三秋北地雪皚皚，萬里南翔渡海來。欲隨石燕沈湘水，試逐銅烏繞帝臺。帝臺銀闕距金塘，中間鵷鷺已成行。先過上苑傳書信，暫下中州戲稻粱。虞人負繳來相及，齊客虛弓忽見傷。毛翎頻頓飛無力，羽翮摧頹君不識。唯有莊周解愛鳴，復道郊哥重奇色。惆悵驚思悲未已，裴回自憐中罔極。傳聞有鳥集朝陽，詎勝仙鳧邇帝鄉。雲間海上應鳴舞，遠得鵾弦猶獨撫。金龜全寫中牟印，玉鵠當變萊蕪釜。願君弄影鳳皇池，時憶籠中摧折羽。_!_失羣雁
君不見長安城北渭橋邊，枯木橫槎臥古田。昔日含紅復含紫，常時留霧亦留煙。春景春風花似雪，香車玉轝恆闐咽。若箇遊人不競攀，若箇娼家不來折。娼家寶袜蛟龍帔，公子銀鞍千萬騎。黃鶯一一向花嬌，青鳥雙雙將子戲。千尺長條百尺枝，月桂星榆相蔽虧。珊瑚葉上鴛鴦鳥，鳳皇巢裏雛鵷兒。巢傾枝折鳳歸去，條枯葉落任風吹。一朝零落無人問，萬古摧殘君詎知。人生貴賤無終始，倏忽須臾難久恃。誰家能駐西山日，誰家能堰東流水。漢家陵樹滿秦川，行來行去盡哀憐。自昔公卿二千石，咸擬榮華一萬年。不見朱脣將白貌，唯聞素棘與黃泉。金貂有時換美酒，玉麈但搖莫計錢。寄言坐客神仙署，一生一死交情處。蒼龍闕下君不來，白鶴山前我應去。雲間海上邈難期，赤心會合在何時。但願堯年一百萬，長作巢由也不辭。_!_行路難
長安大道連狹斜，青牛白馬七香車。玉輦縱橫過主第，金鞭絡繹向侯家。龍銜寶蓋承朝日，鳳吐流蘇帶晚霞。百丈遊絲爭繞樹，一羣嬌鳥共啼花。啼花戲蝶千門側，碧樹銀臺萬種色。複道交窗作合歡，雙闕連薨垂鳳翼。梁家畫閣天中起，漢帝金莖雲外直。樓前相望不相知，陌上相逢詎相識。借問吹簫向紫煙，曾經學舞度芳年。得成比目何辭死，願作鴛鴦不羨仙。比目鴛鴦真可羨，雙去雙來君不見。生憎帳額繡孤鸞，好取門簾帖雙燕。雙燕雙飛繞畫梁，羅幃翠被鬱金香。片片行雲著蟬鬢，纖纖初月上鴉黃。鴉黃粉白車中出，含嬌含態情非一。妖童寶馬鐵連錢，娼婦盤龍金屈膝。御史府中烏夜啼，廷尉門前雀欲栖。隱隱朱城臨玉道，遙遙翠幰沒金堤。挾彈飛鷹杜陵北，探丸借客渭橋西。俱邀俠客芙蓉劍，共宿娼家桃李蹊。娼家日暮紫羅裙，清歌一囀口氛氳。北堂夜夜人如月，南陌朝朝騎似雲。南陌北堂連北里，五劇三條控三市。弱柳青槐拂地垂，佳氣紅塵暗天起。漢代金吾千騎來，翡翠屠蘇鸚鵡杯。羅襦寶帶爲君解，燕歌趙舞爲君開。別有豪華稱將相，轉日回天不相讓。意氣由來排灌夫，專權判不容蕭相。專權意氣本豪雄，青虬紫燕坐春風。自言歌舞長千載，自謂驕奢凌五公。節物風光不相待，桑田碧海須臾改。昔時金階白玉堂，即今唯見青松在。寂寂寥寥[揚]子居，年年歲歲一牀書。獨有南山桂花發，飛來飛去襲人裾。_!_長安古意
洞庭波起兮鴻雁翔，風瑟瑟兮野蒼蒼。浮雲卷靄，明月流光。荆南兮趙北，碣石兮瀟湘。澄清規於萬里，照離思於千行。橫桂枝於西第，繞菱花於北堂。高樓思婦，飛蓋君王。文姬絕域，侍子他鄉。見胡鞍之似練，知漢劍之如霜。試登高而騁目，莫不變而回腸。_!_明月引
夫何秋夜之無情兮，皎皛悠悠而太長。圜戶杳其幽邃兮，愁人披此嚴霜。見河漢之西落，聞鴻雁之南翔。山有桂兮桂有芳，心思君兮君不將。憂與憂兮相積，歡與歡兮兩忘。風嫋嫋兮木紛紛，凋綠葉兮吹白雲。寸步千里兮不相聞，思公子兮日將曛。林已暮兮鳥羣飛，重門掩兮人徑稀。萬族皆有所托兮，蹇獨淹留而不歸。_!_獄中學騷體
若有人兮山之曲，駕青虬兮乘白鹿。往從之遊願心足，披澗戶，訪巖軒。石瀨潺湲橫石徑，松蘿冪䍥掩松門。下空濛而無鳥，上巉巖而有猨。懷飛閣，度飛梁。休余馬於幽谷，挂余冠於夕陽。曲復曲兮煙莊邃，行復行兮天路長。修途杳其未半，飛雨忽以茫茫。山坱軋，磴連褰。攀石壁而無據，泝泥溪而不前。向無情之白日，竊有恨於皇天。回行遵故道，通川遍流潦。回首望羣峰，白雲正溶溶。珠爲闕兮玉爲樓，青雲蓋兮紫霜裘。天長地久時相憶，千齡萬代一來遊。_!_懷仙引
四序周緹籥，三正紀璿耀。綠野變初黃，暘山開曉眺。中天擢露掌，匝地分星徼。漢寢睠遺靈，秦江想餘弔。蟻泛青田酌，鶯歌紫芝調。柳色搖歲華，冰文蕩春照。遠迹謝羣動，高情符衆妙。蘭遊澹未歸，傾光下巖窈。_!_七日登樂遊故墓
歲將暮兮歡不再，時已晚兮憂來多。東郊絕此麒麟筆，西山秘此鳳凰柯。_!_釋疾文三歌 一
歲去憂來兮東流水，地久天長兮人共死。明鏡羞窺兮向十年，駿馬停驅兮幾千里。麟兮鳳兮，自古吞恨無已。_!_釋疾文三歌 二
茨山有薇兮潁水有漪，夷爲柏兮秋有實。叔爲柳兮春向飛，倏爾而笑，汎滄浪兮不歸。_!_釋疾文三歌 三
閑拂簷塵看，鳴琴候月彈。桃源迷漢姓，松徑有秦官。空谷歸人少，青山背日寒。羨君棲隱處，遙望在雲端。_!_酬楊比部員外暮宿琴堂朝躋書閣率爾見贈之作
劉生氣不平，抱劍欲專征。報恩爲豪俠，死難在橫行。翠羽裝刀鞘，黃金飾馬鈴。但令一顧重，不恡百身輕。_!_劉生
隴阪高無極，征人一望鄉。關河別去水，沙塞斷歸腸。馬繫千年樹，旌懸九月霜。從來共嗚咽，皆是爲勤王。_!_隴頭水
巫山望不極，望望下朝氛。莫辨啼猿樹，徒看神女雲。驚濤亂水脉，驟雨暗峯文。霑裳即此地，況復遠思君。_!_巫山高
芳樹本多奇，年華復在斯。結翠成新幄，開紅滿故枝。風歸花歷亂，日度影參差。容色朝朝落，思君君不知。_!_芳樹
虜騎三秋入，關雲萬里平。雪似胡沙暗，冰如漢月明。高闕銀爲闕，長城玉作城。節旄零落盡，天子不知名。_!_雨雪曲
合殿恩中絕，交河使漸稀。肝腸辭玉輦，形影向金微。漢地草應綠，胡庭沙正飛。願逐三秋雁，年年一度歸。_!_昭君怨
倡樓啓曙扉，楊柳正依依。鶯啼知歲隔，條變識春歸。露葉凝愁黛，風花亂舞衣。攀折聊將寄，軍中音信稀。_!_折楊柳
錦里開芳宴，蘭缸豔早年。縟彩遙分地，繁光遠綴天。接漢疑星落，依樓似月懸。別有千金笑，來映九枝前。_!_十五夜觀燈
隴阪長無極，蒼山望不窮。石徑縈疑斷，回流映似空。花開綠野霧，鶯囀紫巖風。春芳勿遽盡，留賞故人同。_!_入秦川界
錦里淹中館，岷山稷下亭。空梁無燕雀，古壁有丹青。槐落猶疑市，苔深不辨銘。良哉二千石，江漢表遺靈。_!_文翁講堂
聞有雍容地，千年無四鄰。園院風煙古，池臺松檟春。雲疑作賦客，月似聽琴人。寂寂啼鶯處，空傷遊子神。_!_相如琴臺
古墓芙蓉塔，神銘松柏煙。鸞沈仙鏡底，花沒梵輪前。銖衣千古佛，寶月兩重圓。隱隱香臺夜，鐘聲徹九天。_!_石鏡寺
南國佳人至，北棠羅薦開。長帬隨鳳管，促柱送鸞杯。雲光身後落，雪態掌中回。到愁金谷晚，不怪玉山頹。_!_辛法司宅觀妓
顧步三春晚，田園四望通。遊絲橫惹樹，戲蝶亂依藂。竹懶偏宜水，花狂不待風。唯餘詩酒意，當了一生中。_!_春晚山莊率題二首 一
田家無四鄰，獨坐一園春。鶯啼非選樹，魚戲不驚綸。山水彈琴盡，風花酌酒頻。年華已可樂，高興復留人。_!_春晚山莊率題二首 二
江水向涔陽，澄澄寫月光。鏡圓珠留徹，弦滿箭波長。沈鉤搖兔影，浮桂動丹芳。延照相思夕，千里共霑裳。_!_江中望月
筮仕無中秩，歸耕有外臣。人歌小歲酒，花舞大唐春。草色迷三徑，風光動四鄰。願得長如此，年年物候新。_!_元日述懷
落日明歌席，行雲逐舞人。江前飛暮雨，梁上下輕塵。冶服看疑畫，粧樓望似春。高車勿遽返，長袖欲相親。_!_益州城西張超亭觀妓
風月清江夜，山水白雲朝。萬里同爲客，三秋契不凋。戲鳧分斷岸，歸騎別高標。一去仙橋道，還望錦城遙。_!_還京贈別
拂曙驅飛傳，初晴帶曉涼。霧歛長安樹，雲歸仙帝鄉。澗流漂素沫，巖景靄朱光。今朝好風色，延瞰極天莊。_!_至陳倉曉晴望京邑
津谷朝行遠，冰川夕望曛。霞明深淺浪，風卷去來雲。澄波泛月影，激浪聚沙文。誰忍仙舟上，攜手獨思君。_!_晚渡滹沱敬贈魏大
春歸龍塞北，騎指雁門垂。胡笳折楊柳，漢使採燕支。戍城聊一望，花雪幾參差。關山有新曲，應向笛中吹。_!_和吳侍御被使燕然
汀葭肅徂暑，江樹起初涼。水疑通織室，舟似泛仙潢。連橈渡急響，鳴櫂下浮光。日晚菱歌唱，風煙滿夕陽。_!_七夕泛舟二首 一
鳳杼秋期至，鳧舟野望開。微吟翠塘側，延想白雲隈。石似支機罷，槎疑犯宿來。天潢殊漫漫，日暮獨悠哉。_!_七夕泛舟二首 二
地道巴陵北，天山弱水東。相看萬餘里，共倚一征蓬。零雨悲王粲，清尊別孔融。裴回聞夜鶴，悵望待秋鴻。骨肉胡秦外，風塵關塞中。唯餘劍鋒在，耿耿氣成虹。_!_西使兼送孟學士南遊
離人丹水北，遊客錦城東。別意還無已，離憂自不窮。隴雲朝結陣，江月夜臨空。關塞疲征馬，霜氛落早鴻。潘年三十外，蜀道五千中。送君秋水曲，酌酒對清風。_!_送鄭司倉入蜀
輶軒遵上國，仙佩下靈關。尊酒方無地，聯綣喜暫攀。離言欲贈策，高辨正連環。野逕浮雲斷，荒池春草斑。殘花落古樹，度鳥入澄灣。欲敍他鄉別，幽谷有綿蠻。_!_綿州官池贈別同賦灣字
籞宿花初滿，章臺柳向飛。如何正此日，還望昔多違。悵別風期阻，將乖雲會稀。歛衽辭丹闕，懸旗陟翠微。野禽喧戍鼓，春草變征衣。回顧長安道，關山起夕霏。_!_還赴蜀中貽示京邑遊好
聞有高蹤客，耿介坐幽莊。林壑人事少，風煙鳥路長。瀑水含秋氣，垂藤引夏涼。苗深全覆隴，荷上半侵塘。釣渚青鳧沒，村田白鷺翔。知君振奇藻，還嗣海隅芳。_!_初夏日幽莊
蘭署乘閑日，蓬扉狎遁棲。龍柯疎玉井，鳳葉下金堤。川光搖水箭，山氣上雲梯。亭幽聞唳鶴，窗曉聽鳴雞。玉軫臨風奏，瓊漿映月攜。田家自有樂，誰肯謝青溪。_!_山莊休沐
歸休乘暇日，饁稼返秋場。徑草疏王篲，巖枝落帝桑。耕田虞訟寢，鑿井漢機忘。戎葵朝委露，齊棗夜含霜。南澗泉初冽，東籬菊正芳。還思北窗下，高臥偃羲皇。_!_山林休日田家
二條開勝迹，大隱叶沖規。亭閣分危岫，樓臺遶曲池。長薄秋煙起，飛梁古蔓垂。水鳥翻荷葉，山蟲咬桂枝。遊人惜將晚，公子愛忘疲。願得回三舍，琴尊長若斯。_!_宴梓州南亭得池字
萬里煙塵客，三春桃李時。事去紛無限，愁來不自持。狂歌欲嘆鳳，失路反占龜。草礙人行緩，花繁鳥度遲。彼美參卿事，留連求友詩。安知倦遊子，兩鬢漸如絲。_!_山行寄劉李二參軍
寂寂罷將迎，門無車馬聲。橫琴荅山水，披卷閱公卿。忽聞歲云晏，倚杖出簷楹。寒辭楊柳陌，春滿鳳皇城。梅花扶院吐，蘭葉遶階生。覽鏡改容色，藏書留姓名。時來不假問，生死任交情。_!_首春貽京邑文士
聞道上之回，詔蹕下蓬萊。中樞移北斗，左轄去南臺。黃山聞鳳笛，清蹕侍龍媒。曳日朱旗卷，參雲金障開。朝參五城柳，夕宴柏梁杯。漢畤光如月，秦祠聽似雷。寂寂芸香閣，離思獨悠哉。_!_贈許左丞從駕萬年宮
我行背城闕，驅馬獨悠悠。寥落百年事，裴回萬里憂。途遙日向夕，時晚鬢將秋。滔滔俯東逝，耿耿泣西浮。長虹掩釣浦，落雁下星洲。草變黃山曲，花飛清渭流。迸水驚愁鷺，騰沙起狎鷗。一赴清泥道，空思玄灞遊。_!_晚渡渭橋寄示京邑遊好
臥壑迷時代，行歌任死生。紅顏意氣盡，白璧故交輕。澗戶無人跡，山窗聽鳥聲。春色緣巖上，寒光入溜平。雪盡松帷暗，雲開石路明。夜伴飢鼯宿，朝隨馴雉行。度溪猶憶處，尋洞不知名。紫書常日閱，丹藥幾年成。扣鐘鳴天鼓，燒香厭地精。倘遇浮丘鶴，飄颻凌太清。_!_羈臥山中
昔余與夫子，相遇漢川陰。珠浦龍猶臥，檀溪馬正沈。價重瑤山曲，詞驚丹鳳林。十年暌賞慰，萬里隔招尋。毫翰風期阻，荆衡雲路深。鵬飛俱望昔，蠖屈共悲今。誰謂青衣道，還嘆白頭吟。地接神仙磵，江連雲雨岑。飛泉如散玉，落日似懸金。重以瑤華贈，空懷舞詠心。_!_酬張少府柬之
不知名利險，辛苦滯皇州。始覺飛塵倦，歸來事綠疇。桃源迷處所，桂樹可淹留。跡異人間俗，禽同海上鷗。古苔依井被，新乳傍崖流。野老堪成鶴，山神或化鳩。泉鳴碧澗底，花落紫巖幽。日暮飡龜殼，天寒御鹿裘。不辨秦將漢，寧知春與秋。多謝青溪客，去去赤松遊。_!_過東山谷口
薊北三千里，關西二十年。馮唐猶在漢，樂毅不歸燕。人同黃鶴遠，鄉共白雲連。郭隗池臺處，昭王尊酒前。故人當已老，舊壑幾成田。紅顏如昨日，衰鬢似秋天。西蜀橋應毀，東周石尚全。灞池水猶綠，榆關月早圓。塞雲初上雁，庭樹欲銷蟬。送君之舊國，揮淚獨澘然。_!_送幽州陳參軍赴任寄呈鄉曲父老
金曹初受拜，玉地始含香。翻同五日尹，遽見一星亡。賀客猶扶路，哀人遂上堂。歌筵長寂寂，哭位自蒼蒼。歲時賓徑斷，朝暮雀羅張。書留魏主闕，魂掩漢家牀。徒令永平帝，千載罷撞郎。_!_哭金部韋郎中
締歡三十載，通家數百年。潘楊稱代穆，秦晉忝姻連。風雲洛陽道，花月茂陵田。相悲共相樂，交騎復交筵。始謂調金鼎，如何掩玉泉。黃公酒鑪處，青眼竹林前。故琴無復雪，新樹但生煙。遽痛蘭襟斷，徒令寶劍懸。客散同秋葉，人亡似夜川。送君一長慟，松臺路幾千。_!_哭明堂裴主簿
文學秋天遠，郎官星位尊。伊人表時彥，飛譽滿司存。楚席光文雅，瑤山侍討論。鳳詞凌漢閣，龜辯罩周園。已陪東嶽駕，將逝北溟鯤。如何萬化盡，空嘆九飛魂。白馬西京驛，青松北海門。夜臺無曉箭，朝奠有虛尊。一代儒風沒，千年隴霧昏。梁山送夫子，湘水弔王孫。僕本多悲淚，沾裳不待猿。聞君絕弦曲，吞恨更無言。_!_同崔錄事哭鄭員外
絕頂橫臨日，孤峰半倚天。裴回拜真老，萬里見風煙。_!_登玉清
浮香繞曲岸，圓影覆華池。常恐秋風早，飄零君不知。_!_曲池荷
獨舞依磐石，羣飛動輕浪。奮迅碧沙前，長懷白雲上。_!_浴浪鳥
封霜連錦砌，防露拂瑤階。聊將儀鳳質，暫與俗人諧。_!_臨階竹
高情臨爽月，急響送秋風。獨有危冠意，還將衰鬢同。_!_含風蟬
倚櫂春江上，橫舟石岸前。山瞑行人斷，迢迢獨泛仙。_!_葮川獨泛
關山客子路，花柳帝王城。此中一分手，相顧憐無聲。_!_送二兄入蜀
方池開曉色，圓月下秋陰。已乘千里興，還撫一弦琴。_!_宿玄武二首 一
庭搖北風柳，院繞南溟禽。累宿恩方重，窮秋嘆不深。_!_宿玄武二首 二
落落樹陰紫，澄澄水華碧。復有翻飛禽，裴回疑曳舃。_!_九隴津集
寶地乘峰出，香臺接漢高。稍覺真途近，方知人事勞。_!_遊昌化山精舍
明君封禪日重光，天子垂衣曆數長。九州四海常無事，萬歲千秋樂未央。_!_登封大酺歌四首 一
日觀仙雲隨鳳輦，天門瑞雪照龍衣。繁弦綺席方終夜，妙舞清歌歡未歸。_!_登封大酺歌四首 二
翠鳳逶迤登介丘，仙鶴裴回天上遊。借問乾封何所樂，人皆壽命得千秋。_!_登封大酺歌四首 三
千年聖主應昌期，萬國淳風王化基。請比上古無爲代，何如今日太平時。_!_登封大酺歌四首 四
九月九日眺山川，歸心歸望積風煙。他鄉共酌金花酒，萬里同悲鴻雁天。_!_九月九日登玄武山
城狐尾獨束，山鬼面參覃。_!_句
少年飛翠蓋，上路勒金鑣。始酌文君酒，新吹弄玉簫。少年不歡樂，何以盡芳朝。千金笑裏面，一搦掌中腰。挂纓豈憚宿，落珥不勝嬌。寄語少年子，無辭歸路遙。_!_少年行
東流既瀰瀰，南紀信滔滔。水激沈碑岸，波駭弄珠皐。含星映淺石，浮蓋下奔濤。溜闊霞光近，川長曉氣高。檣烏轉輕翼，戲鳥落風毛。客心既多緒，長歌且代勞。_!_渡漢江
日落征途遠，悵然臨古城。頹墉寒雀集，荒堞晚烏驚。蕭森灌木上，迢遰孤煙生。霞景煥餘照，露氣澄晚清。秋風轉搖落，此志安可平。_!_秋晚登古城
伯喈遷塞北，亭伯之遼東。伊余何爲客，獨守雲臺中。途遙已日暮，時泰道斯窮。拔心悲岸草，半死落巖桐。目送衡陽雁，情傷江上楓。福兮良所伏，今也信難通。丈夫自有志，寧傷官不公。_!_途中述懷
客心悲暮序，登墉瞰平陸。林澤窅芊緜，山川鬱重複。王公資設險，名都拒江隩。方城次北門，溟海窮南服。長策挫吳豕，雄圖競周鹿。萬乘重沮漳，九鼎輕伊穀。大蒐雲夢掩，壯觀章華築。人世更盛衰，吉凶良倚伏。遽見鄰交斷，仍覩賢臣逐。南風忽不競，西師日侵蹙。運圯屬馳驅，時屯恣敲朴。莫救夷陵火，無復秦庭哭。鄢郢遂丘墟，風塵俄慘黷。狐兔時遊踐，霜露日霑沐。釣渚故池平，神臺層宇覆。陣雲埋夏首，窮陰慘荒谷。悵矣舟壑遷，悲哉年祀倏。雖異三春望，終傷千里目。_!_郢城懷古
寂寂江山晚，蒼蒼原野暮。秋氣懷易悲，長波淼難泝。索索風葉下，離離早鴻度。丘壑列夕陰，葭菼凝寒霧。日落亭皐遠，獨此懷歸慕。_!_晚渡江津
導漾疏源遠，歸海會流長。延波接荆夢，通望邇沮漳。高岸沈碑影，曲漵麗珠光。雲昏翠島沒，水廣素濤揚。閱川已多歎，遐睇幾增傷。臨谿猶駐馬，望峴欲霑裳。喬木下寒葉，亭林落曉霜。山公不可遇，誰與訪高陽。_!_王師渡漢水經襄陽
纂堯靈命啓，滅楚餘閏終。飛名膺帝籙，沈迹韞神功。瑞氣朝浮碭，祥符夜告豐。抑揚駕人傑，叱咤掩時雄。締構三靈改，經綸五緯同。干戈革宇內，聲教盡寰中。運謝年逾遠，魂歸道未窮。樹碑留故邑，抗殿表祠宮。沐蘭祈泗上，謁帝動深衷。英威肅如在，文物杳成空。竹皮聚寒徑，枌社落霜叢。蕭索陰雲晚，長川起大風。_!_謁漢高廟
總轡臨秋原，登城望寒日。煙霞共掩映，林野俱蕭瑟。楚塞鬱不窮，吳山高漸出。客行殊未已，沐澡期終吉。椒桂奠芳樽，風雲下虛室。館宇肅而靜，神心康且逸。伊我非真龍，勿驚疲朽質。_!_登葉縣故城謁沈諸梁廟
朝宰論思暇，高宴臨方塘。雲飛鳳臺管，風動令君香。細草開金埒，流霞泛羽觴。虹橋分水態，鏡石引菱光。上才同振藻，小技謬連章。懷音自蘭室，徐步返山莊。_!_安德山池宴集
神池望不極，滄波接遠天。儀星似河漢，落景類虞泉。年深平館宇，道泰偃戈船。差池下鳧雁，掩映生雲煙。浪花開已合，風文直且連。稅馬金堤外，橫舟石岸前。羽觴傾綠蟻，飛日落紅鮮。積水浮深智，明珠曜雅篇。大鯨方遠擊，沈灰獨未然。知君嘯儔侶，短翮徒聯翩。_!_和許侍郎遊昆明池
炎運精華歇，清都寶命開。帝里三方盛，王庭萬國來。玄武疏遙磴，金鳳上層臺。乍進仙童藥，時傾避暑杯。南館招奇士，西園引上才。還惜劉公幹，疲病清漳隈。_!_賦得魏都
玉帛資王會，郊丘叶聖情。重廣開環堵，至道軼金籝。盤薄依厚地，遙裔騰太清。方悅升中禮，足以慰餘生。_!_賦禮記
化曆昭唐典，承天順夏正。百靈警朝禁，三辰揚斾旌。充庭富禮樂，高讌齒簪纓。獻壽符萬歲，移風韻九成。_!_奉和正日臨朝應詔
團扇秋風起，長門夜月明。羞聞拊背入，恨說舞腰輕。太常先已醉，劉君恆帶酲。橫陳每虛設，吉夢竟何成。_!_妾薄命
歌聲扇後出，妝影鏡中輕。未能令掩笑，何處欲障聲。知音自不惑，得念是分明。莫見雙嚬歛，疑人含笑情。_!_火鳳詞二首 一
佳人靚晚妝，清唱動蘭房。影出含風扇，聲飛照日梁。嬌嚬眉際歛，逸韻口中香。自有橫陳會，應憐秋夜長。_!_火鳳詞二首 二
鳴笳出望苑，飛蓋下芝田。水光浮落照，霞彩淡輕煙。柳色迎三月，梅花隔二年。日斜歸騎動，餘興滿山川。_!_奉和初春出遊應令
公子盛西京，光華早著名。分庭接遊士，虛館待時英。高閣浮香出，長廊寶釧鳴。面花無隔笑，歌扇不障聲。_!_寄楊公
秦晉稱舊匹，潘徐有世親。三星宿已會，四德婉而嬪。霞光鬢裏薄，月影扇中新。年華與妝面，共作一芳春。_!_戲贈潘徐城門迎兩新婦
眷言一杯酒，悽愴起離憂。夜花飄露氣，暗水急還流。雁行遙上月，蟲聲迥映秋。明日河梁上，誰與論仙舟。_!_送別
晚來風景麗，晴初物色華。薄雲向空盡，輕虹逐望斜。後窗臨岸竹，前階枕浦沙。寂寥無與晤，尊酒論風花。_!_雨後
裴回兩儀殿，悵望九成臺。玉輦終辭宴，瑤筐遂不開。野曠陰風積，川長思鳥來。寒山寂已暮，虞殯有餘哀。_!_文德皇后挽歌
清心自飲露，哀響乍吟風。未上華冠側，先驚翳葉中。_!_詠蟬
窗裏憐燈暗，階前畏月明。不辭逢露溼，祗爲重宵行。_!_詠螢火示情人
疲痾荷拙患，淪躓合幽襟。栖息在何處？丘中鳴素琴。_!_春眺
今日持團扇，非是爲秋風。_!_句
夢梓光青陛，穠桃藹紫宮。德優宸念遠，禮備國姻崇。萬戶聲明發，三條騎吹通。香輪送重景，綵斾引仙虹。_!_奉和太子納妃太平公主出降
周屏辭金殿，梁驂整玉珂。管聲依折柳，琴韻動流波。鶴蓋分陰促，龍軒別念多。延襟小山路，還起大風歌。_!_奉和別越王
麒閣一代良，熊軒千里躅。緝圖昭國典，按部留宸矚。匪厭承明廬，佇兼司隸局。芸書暫輟載，竹使方臨俗。節變風緒高，秋深露華溽。寒山斂輕靄，霽野澄初旭。已切長年悲，誰堪岐路促。遙林征馬迅，別館嘶驂跼。雅贈響摐金，索居暌倚玉。悽斷離鴻引，勞歌思足曲。_!_酬鄭沁州
戒奢虛蜃輅，錫號紀鴻名。地叶蒼梧野，途經紫聚城。重照掩寒色，晨飆斷曙聲。一隨仙驥遠，霜雪愁陰生。_!_孝敬皇帝挽歌
帝圃疏金闕，仙臺駐玉鑾。野分鳴鸑岫，路接寶雞壇。林樹千霜積，山宮四序寒。蟬急知秋早，鶯疎覺夏闌。怡神紫氣外，凝睇白雲端。舜海詞波發，空驚遊聖難。_!_九成宮秋初應詔
綠車旋楚服，丹蹕佇秦川。珠皐轉歸騎，金岸引行旃。一朝限原隰，千里間風煙。鶯喧上林谷，鳧響御溝泉。斷雲移魯蓋，離歌動舜弦。別念凝神扆，崇恩洽玳筵。顧惟慙叩寂，徒自仰鈞天。_!_奉和別魯王
飛蓋迴蘭坂，宸襟佇柏梁。別館分涇渭，歸路指衡漳。關山通曙色，林籞徧春光。帝念紆千里，詞波照五潢。_!_奉和別越王
盛藩資右戚，連蕚重皇情。離襟愴睢苑，分途指鄴城。麗日開芳甸，佳氣積神京。何時驂駕入，還見謁承明。_!_奉和別越王
象輅初乘鴈，璇宮早結褵。離元應春夕，帝子降秋期。鳴瑜合清響，冠玉麗穠姿。和聲躋鳳掖，交影步鸞墀。_!_奉和太子納妃太平公主出降
日影飛花殿，風文積草池。鳳樓通夜敞，虬輦望春移。_!_奉和春日池臺
花輕蘂亂仙人杏，葉密鶯喧帝女桑。飛雲閣上春應至，明月樓中夜未央。_!_奉和春日二首 一
鳳輦迎風乘紫閣，鸞車避日轉彤闈。中堂促管淹春望，後殿清歌開夜扉。_!_奉和春日二首 二
桂宮初服冕，蘭掖早升筓。禮盛親迎晉，聲芬出降齊。金龜開瑞鈕，寶翟上仙袿。轉扇承宵月，揚旌照夕蜺。_!_奉和太子納妃太平公主出降
帝子威儀絕，儲妃禮度優。疊鼓陪仙觀，凝笳翼畫輈。鬱鬱神香滿，奕奕彩雲浮。排空列錦罽，騰歡溢皇州。_!_奉和太子納妃太平公主出降三首 一
金閨未息火，玉樹鍾天愛。月路飾還裝，星津動歸佩。紫極流宸渥，清規佇慈誨。恩波洽九流，光輝軼千載。_!_奉和太子納妃太平公主出降三首 二
列席詔親賢，式宴坐神仙。聖文飛聖筆，天樂奏鈞天。曲池涵瑞景，文宇孕祥煙。小臣同百獸，率舞悅堯年。_!_奉和太子納妃太平公主出降三首 三
帝子陞青陛，王姬降紫宸。星光移雜珮，月彩薦重輪。龍旌翻地杪，鳳管颺天濱。槐陰浮淺瀨，葆吹翼輕塵。_!_奉和太子納妃太平公主出降
秋風始搖落，秋水正澄鮮。飛眺牽牛渚，激賞鏤鯨川。岸珠淪曉魄，池灰斂曙煙。泛查分寫漢，儀星別搆天。雲光波處動，日影浪中懸。驚鴻絓蒲弋，遊鯉入莊筌。萍葉疑江上，菱花似鏡前。長林代輕幄，細草即芳筵。文峰開翠瀲，筆海控清漣。不挹蘭樽聖，空仰桂舟仙。_!_和東觀羣賢七夕臨泛昆明池
豐野光三傑，嬀庭贊五臣。綈緗歌美譽，絲竹詠芳塵。聖曆開環象，昌年降甫申。高門非捨築，華構豈垂綸。鳳邸摶霄翰，龍池躍海鱗。玉鼎昇黃閣，金章謁紫宸。禮闈通政本，文昌總國均。調風振薄俗，清教敘彝倫。星迴應緹管，日御警寅賓。葉上曾槐變，花發小堂春。思挂五都冕，言訪北山巾。赫赫容臺上，千祀耀平津。_!_和左僕射燕公春日端居述懷
玉署三時曉，金羈五日歸。北林開逸徑，東閣敞閑扉。池鏡分天色，雲峰減日輝。游鱗映荷聚，驚翰遶林飛。披襟[揚]子宅，舒嘯仰重闈。_!_和長孫祕監伏日苦熱
落日照高牖，涼風起庭樹。悠悠天宇平，昭昭月華度。開軒卷綃幕，延首晞雲路。層漢有靈妃，仙居無與晤。履化悲流易，臨川怨遲暮。昔從九春徂，方此三秋遇。瑤駕越星河，羽蓋凝珠露。便妍耀井色，窈窕凌波步。始閱故人新，俄見新人故。掩淚收機石，銜啼襞紈素。惆悵何傷已，裴回勞永慕。無由西北歸，空自東南顧。_!_和李公七夕
二秋叶神媛，七夕望仙妃。影照河陽妓，色麗平津闈。鵲橋波裏出，龍車霄外飛。露泫低珠佩，雲移薦錦衣。更深黃月落，夜久靨星稀。空接靈臺下，方恧辨支機。_!_和長孫祕監七夕
瑜珮升青殿，穠華降紫微。還如桃李發，更似鳳皇飛。金屋真離象，瑤臺起婺徽。綵纓紛碧坐，[繢]羽泛褕衣。_!_奉和太子納妃太平公主出降三首 一
雲路移彤輦，天津轉明鏡。仙珠照乘歸，寶月重輪映。望園嘉宴洽，主第歡娛盛。絲竹揚帝熏，簪裾奉宸慶。_!_奉和太子納妃太平公主出降三首 二
藂雲靄曉光，湛露晞朝陽。天文天景麗，睿藻睿詞芳。玉庭散秋色，銀宮生夕涼。太平超邃古，萬壽樂無疆。_!_奉和太子納妃太平公主出降三首 三
豐城觀漢迹，溫谷幸秦餘。地接幽王壘，塗分鄭國渠。風威肅文衛，日彩鏡雕輿。遠岫凝氛重，寒叢對影疎。迴瞻漢章闕，佳氣滿宸居。_!_奉和聖製過溫湯
元王詩傳博，文后寵靈優。鶴蓋動宸眷，龍章送遠遊。函關疏別道，灞岸引行舟。北林分苑樹，東流溢御溝。鳥聲含羽碎，騎影曳花浮。聖澤九垓普，天文七曜周。方圖獻雅樂，簪帶奉鳴球。_!_奉和別魯王
握圖開萬宇，屬聖啓千年。驪阜疏緹騎，驚鴻映綵旃。玉霜鳴鳳野，金陣藻龍川。祥煙聚危岫，德水溢飛泉。停輿興睿覽，還舉大風篇。_!_奉和聖製過溫湯
洛川方駐蹕，豐野暫停鑾。湯泉恆獨涌，溫谷豈知寒。漏鼓依巖畔，相風出樹端。嶺煙遙聚草，山月迥臨鞍。日用誠多幸，天文遂仰觀。_!_奉和聖製過溫湯
拂漢星旗轉，分霄日羽明。將追會阜跡，更勒岱宗銘。林戈咽濟岸，獸鼓震河庭。葉箭凌寒矯，鳥弓望曉驚。已降汾水作，仍深迎渭情。_!_奉和展禮岱宗塗經濮濟
龍圖冠胥陸，鳳駕指云亭。非煙泛濟浦，綠字啓河汀。畫裳晨應月，文戟曙分星。四田巡揖禮，三驅道契經。行欣奉萬歲，竊抃偶千齡。_!_奉和展禮岱宗塗經濮濟
導源徑隴阪，屬汭貫嬴都。下瀨波常急，迴圻溜亦紆。毒流秦卒斃，泥糞漢田腴。獨有迷津客，懷歸軫暮途。_!_日暮望涇水
意氣百年內，平生一寸心。欲交天下士，未面已虛襟。君子重名義，直道冠衣簪。風雲行可託，懷抱自然深。落霞靜霜景，墜葉下風林。若上南登岸，希訪北山岑。_!_贈韓思彥
古人一言重，嘗謂百年輕。今投歡會面，顧盼盡平生。簪裾非所託，琴酒冀相倂。累日同游處，通宵欵素誠。霜飄知柳脆，雪冒覺松貞。願言何所道，幸得歲寒名。_!_酬賀遂亮
朝昇照日檻，夕次下烏臺。風竿一眇邈，月樹幾裴回。翼向高標斂，聲隨下調哀。懷燕首自白，非是爲年催。_!_自御史左授山陽丞
惟昔參多士，無雙仰異才。鷹鸇同效逐，鵷鷺忝游陪。入仕光三命，遷榮歷二臺。隔牆欽素躅，對問限清埃。紫署春光早，蘭闈曙色催。誰言夕鳥至，空想鄧林隈。_!_贈右臺監察鄧茂遷左臺殿中
昭潭深無底，橘洲淺而浮。本欲凌波去，翻爲目成留。願君稍弭檝，無令賤妾羞。_!_湘川新曲二首 一
二八相招攜，采菱渡前谿。弱腕隨橈起，纖腰向舸低。自解看花笑，憎聞染竹啼。_!_湘川新曲二首 二
泉潮天萬里，一鎮屹天中。筮宅龍鍾地，承恩燕翼宮。環堂巍嶽秀，帶礪大江雄。輪奐雲霄望，晶華日月通。凌煙喬木茂，獻寶介圭崇。昆俊歌常棣，民和教即戎。盤庚遷美士，陶侃效兼庸。設醴延張老，開軒禮呂蒙。無孤南國仰，庶補聖皇功。_!_落成會詠一首
恩銜楓陛渥，策向桂淵弘。載筆沿儒習，持弓纘祖風。祛災勦猛虎，溥德翊飛龍。日閱書開士，星言駕勸農。勤勞思命重，戲謔逐時空。百粵霧紛滿，諸戎澤普通。願言加壯努，勿坐鬢霜蓬。_!_示珦
喬岳標仙蹟，玄扃妥壽姬。烏號非嶺海，鶴仰向京師。繫牒公侯裔，懸弧將相兒。清貞蜚簡籍，規範肅門楣。萬里提兵路，三年報母慈。劒埋龍守壤，石臥虎司碑。憂闋情猶結，祥回禫屆期。竹符忠介凜，桐杖孝思淒。許史峋嶙篆，曹侯感舊詩。鴻濛山暝啓，駿彩德昭垂。華表瑤池冥，清漳玉樹枝。昭題盟岳瀆，展墓慶重熙。_!_太母魏氏半徑題石
抱磴從天上，驅車返嶺東。氣昂無醜虜，策妙詘羣雄。飛絮隨風散，餘氛響日鎔。長戈收百甲，聚騎破千重。落劒惟戎首，游繩繫脅從。四野無堅壁，羣生未化融。龍湖膏澤下，早晚徧枯窮。_!_和陳元光平潮寇詩
逸足還同驥，奇毛自偶麟。欲知花跡遠，雲影入天津。_!_詠牛應制
錦帳隨情設，金鑪任意熏。惟愁員外署，不應列星文。_!_荅戶部員外賀遂涉戲贈
離憂將歲盡，歸望逐春來。庭花如有意，留豔待人開。_!_送蘇尚書赴益州
變石身猶重，銜泥力尚微。從來赴甲第，兩起一雙飛。_!_詠燕
冬去更籌盡，春隨斗柄迴。寒暄一夜隔，客鬢兩年催。_!_嶺外守歲
禁園紆睿覽，仙櫂叶宸遊。洛北風花樹，江南彩畫舟。榮生蘭蕙草，春入鳳皇樓。興盡離宮暮，煙光起夕流。_!_奉和進船洛水應制
商飆凝素籥，玄覽賁黃圖。曉霜驚斷雁，晨吹結栖烏。寒花低岸菊，涼葉下庭梧。澤宮申舊典，相圃叶前模。玉砌分雕戟，金溝轉鏤衢。帶星飛夏箭，映月上軒弧。慶展簪裾洽，恩融雨露濡。天文發丹篆，寶思掩玄珠。承歡徒抃舞，負弛竊忘軀。_!_奉和九月九日應制
宸暉降望金輿轉，仙路崢嶸碧澗幽。羽杖遙臨鸞鶴駕，帷宮直坐鳳麟洲。飛泉灑液恆疑雨，密樹含涼鎮似秋。老臣預陪懸圃宴，餘年方共赤松遊。_!_奉和聖製夏日遊石淙山
大君敦宴賞，萬乘下梁園。酒助閑平樂，人霑雨露恩。榮光開帳殿，佳氣滿旌門。願陪南岳壽，長奉北宸樽。_!_修書院學士奉勅宴梁王宅
別殿秋雲上，離宮夏景移。寒風生玉樹，涼氣下瑤池。塹花仍吐葉，巖木尚抽枝。願奉南山壽，千秋長若斯。_!_銀潢宮侍宴應制
萬里邊城地，三春楊柳節。葉似鏡中眉，花如關外雪。征人遠鄉思，倡婦高樓別。不忍擲年華，含情寄攀折。_!_折楊柳
鳳城春色晚，龍禁早暉通。舊火收槐燧，餘寒入桂宮。鶯啼正隱葉，雞鬬始開籠。藹藹瑤山滿，仙歌始樂風。_!_寒食應制
天晴上初日，春水送孤舟。山遠疑無樹，潮平似不流。岸花開且落，江鳥沒還浮。羈望傷千里，長歌遣四愁。_!_凌朝浮江旅思
清切鳳皇池，扶疎雞樹枝。唯應集鸞鷺，何爲宿羈雌。大造乾坤闢，深恩雨露垂。昆蚑皆含養，駑駘亦驅馳。木偶翻爲用，芝泥忽濫窺。九思空自勉，五字本無施。徒喜逢千載，何階荅二儀。螢光向日盡，蚊力負山疲。禁宇庭除闊，閑宵鐘箭移。暗花臨戶發，殘月下簾欹。白髮隨年改，丹心爲主披。命將時共泰，言與行俱危。寄謝巢由客，堯年正在斯。_!_直中書省
澹澹長江水，悠悠遠客情。落花相與恨，到地一無聲。_!_南行別弟
萬里人南去，三春雁北飛。不知何歲月？得與爾同歸。_!_南中詠雁
獨酌芳春酒，登樓已半曛。誰驚一行雁，衝斷過江雲。_!_江樓
上苑清鑾路，高居重豫遊。前對芙蓉沼，傍臨杜若洲。地如玄扈望，波似洞庭秋。列筵飛翠斝，分曹戲鷁舟。湍高櫂影沒，岸近榜歌遒。舞曲依鸞殿，簫聲下鳳樓。忽聞天上樂，疑逐海查流。_!_凝碧池侍宴看競渡應制
紫宸歡每洽，紺殿法初隆。菊泛延齡酒，蘭吹解慍風。咸英調正樂，香梵徧秋空。臨幸浮天瑞，重陽日再中。_!_奉和九月九日登慈恩寺浮圖應制
軒相推風后，周官重夏卿。廟謀能允迪，韜略又縱橫。吉日四黃馬，宣王六月兵。擬清雞鹿塞，先指朔方城。列將懷威撫，匈奴畏盛名。去當推轂送，來佇出郊迎。絕漠蓬將斷，華筵槿正榮。壯心看舞劒，別緒應懸旌。睿錫承優旨，乾文復寵行。暫勞期永逸，赫矣振天聲。_!_奉和聖製送張說巡邊
乘時迎氣正璿衡，灞滻煙氛向晚清。剪綺裁紅妙春色，宮梅殿柳識天情。瑤筐綵燕先呈端，金縷晨雞未學鳴。聖澤陽和宜宴樂，年年捧日向東城。_!_奉和立春遊苑迎春應制
東郊風物正熏馨，素滻鳧鷖戲綠汀。鳳閣斜通平樂觀，龍旂直逼望春亭。光風搖動蘭英紫，淑氣依遲柳色青。渭浦明晨修禊事，羣公傾賀水心銘。_!_奉和聖製春日幸望春宮應制
新年宴樂坐東朝，鐘鼓鏗鍠大樂調。金屋瑤筐開寶勝，花箋綵筆頌春椒。曲池苔色冰前液，上苑梅香雪裏嬌。宸極此時飛聖藻，微臣竊抃預聞韶。_!_奉和人日重宴大明宮恩賜綵縷人勝應制
龍興白水漢興符，聖主時乘運斗樞。岸上䒠茸五花樹，波中的皪千金珠。操環昔聞迎夏啓，發匣先來瑞有虞。風色雲光隨隱見，赤雲神化象江湖。_!_奉和聖製龍池篇
銀燭金屏坐碧堂，只言河漢動神光。主家盛時歡不極，才子能歌夜未央。_!_夜宴安樂公主宅
洛陽桴鼓今不鳴，朝野咸推重太平。冬至冰霜俱怨別，春來花鳥若爲情。_!_餞唐永昌
聖后經綸遠，謀臣計畫多。受降追漢策，築館計戎和。俗化烏孫壘，春生積石河。六龍今出餞，雙鶴願爲歌。_!_奉和送金城公主適西蕃
彼名流兮左氏癖，意玄遠兮冠今夕。_!_句
窈窕神仙閣，參差雲漢間。九重中葉啓，七日早春還。太液天爲水，蓬萊雪作山。今朝上林樹，無處不堪攀。_!_奉和人日清暉閣宴羣臣遇雪應制
星橋他日創，仙牓此時開。馬向鋪錢埒，簫聞弄玉臺。人同衛叔美，客似長卿才。借問遊天漢，誰能取石回。_!_安樂公主移入新宅侍宴應制
御輦出明光，乘流泛羽觴。珠胎隨月減，玉漏與年長。寒盡梅猶白，風遲柳未黃。日斜旌騎轉，休氣滿林塘。_!_正月晦日侍宴滻水應制賦得長字
紫庭金鳳闕，丹禁玉雞川。似立蓬瀛上，疑遊崑閬前。鳥將歌合轉，花共錦爭鮮。湛露飛堯酒，熏風入舜弦。水光搖落日，樹色帶晴煙。向夕迴琱輦，佳氣滿巖泉。_!_奉和幸上陽宮侍宴應制
玉樓銀牓枕嚴城，翠蓋紅旂列禁營。日映層巖圖畫色，風搖雜樹管弦聲。水邊重閣含飛動，雲裏孤峰類削成。幸覩八龍遊閬苑，無勞萬里訪蓬瀛。_!_奉和幸安樂公主山莊應制
飄飄瑞雪下山川，散漫輕飛集九埏。似絮還飛垂柳陌，如花更繞落梅前。影隨明月團紈扇，聲將流水雜鳴弦。共荷神功萬庾積，終朝聖壽百千年。_!_奉和聖製喜雪應制
竹町羅千衛，蘭莛降兩宮。七萃鑾輿動，千年瑞檢開。綵旗臨鳳闕，翠幕遶龜津。_!_句
重陽早露晞，睿賞瞰秋磯。菊氣先熏酒，萸香更襲衣。清切絲桐會，縱橫文雅飛。恩深荅效淺，留醉奉宸暉。_!_奉和九日幸臨渭亭登高應制得暉字
金闕平明宿霧收，瑤池式宴俯清流。瑞鳳飛來隨帝輦，祥魚出戲躍王舟。帷齊綠樹當筵密，蓋轉緗荷接岸浮。如臨竊比微臣懼，若濟叨陪聖主遊。_!_興慶池侍宴應制
上帝臨下，鑒亦有光。孰云陰隲，惟聖克彰。六月徂暑，四郊愆陽。我后其勤，告于壇場。精意允溢，羣靈鼓舞。蔚兮朝雲，沛然時雨。雨我原田，亦既有年。燭龍煌煌，明宗報祀。于以助之，天人帝子。聞詩有訓，國風茲始。_!_奉和聖製燭龍齋祭
艱我稼穡，載育載亭。隨物應之，曷聖與靈。謂我何憑，惟德之馨。誰云天遠，以誠必至。太清無雲，羲和頓轡。于斯烝人，瞻彼非覬。陰冥倏忽，沛澤咸洎。何以致之，我后之感。無皐無隰，黍稷黯黯。無卉無木，敷芬黮黤。黃龍勿來，鳴鳥不思。人和年豐，皇心則怡。豈與周宣，雲漢徒詩。_!_奉和聖製喜雨
祝史辭正，人神慶叶。福以德昭，享以誠接。六變云備，百禮斯浹。祀事孔明，祚流萬葉。_!_南郊文武出入舒和之樂
隋季失天策，萬方罹凶殘。皇祖稱義旗，三靈皆獲安。聖期將申錫，王業成艱難。盜移未改命，曆在終履端。彼汾惟帝鄉，雄都信鬱盤。一月朔巡狩，羣后陪清鑾。霸跡在沛庭，舊儀覩漢官。唐風思何深？舜典敷更寬。戶蒙枌榆復，邑爭牛酒歡。緬惟翦商後，豈獨微禹歎。三后既在天，萬年斯不刊。尊祖實我皇，天文皆仰觀。_!_奉和聖製幸晉陽宮
天命誠有集，王業初惟艱。翦商自文祖，夷項在茲山。地識斬蛇處，河臨飲馬間。威加昔運往，澤流今聖還。尊祖頌先烈，賡歌安用攀。紹成即我后，封岱出天關。_!_奉和聖製次成皐先聖擒建德之所
聖人合天德，洪覆在元元。每勞蒼生念，不以黃屋尊。興化俟羣辟，擇賢守列藩。得人此爲盛，咨岳今復存。降鑒引君道，殷勤啓政門。容光無不照，有象必爲言。成憲知所奉，致理歸其根。肅肅稟玄猷，煌煌戒朱軒。豈徒任遇重，兼爾宴錫繁。載聞勵臣節，持答明主恩。_!_奉和聖製賜諸州刺史以題座右
三年一上計，萬國趨河洛。課最力已陳，賞延恩復博。垂衣深共理，改瑟其咸若。首路迴竹符，分鑣揚木鐸。戒程有攸往，詔餞無淹泊。昭晰動天文，殷勤在人瘼。持久望茲念，克終期所託。行矣當自強，春耕庶秋獲。_!_奉和聖製送十道採訪使及朝集使
興運昔有感，建祠北山巔。雲雷初締構，日月今悠然。紫氣尚蓊鬱，玄元如在焉。迨茲事追遠，輪奐復增鮮。洞府香林處，齋壇清漢邊。吾君乃尊祖，夙駕此留連。樂動人神會，鐘成律度圓。笙歌下鸞鶴，芝朮萃靈仙。曾是福黎庶，豈唯味虛玄。賡歌徒有作，微薄謝昭宣。_!_奉和聖製謁玄元皇帝廟齋
巫山與天近，煙景長青熒。此中楚王夢，夢得神女靈。神女去已久，雲雨空冥冥。唯有巴猿嘯，哀音不可聽。_!_巫山高
秦帝始求仙，驪山何遽卜。中年既無效，茲地所宜復。徒役如雷奔，珍怪亦雲蓄。黔首無寄命，赭衣相追逐。人怨神亦怒，身死宗遂覆。土崩失天下，龍鬬入函谷。國爲項籍屠，君同華元戮。始掘既由楚，終焚乃因牧。上宰議揚賢，中阿感桓速。一聞過秦論，載懷空杼軸。_!_和黃門盧監望秦始皇陵
惟昔遷樂土，迨今已重世。陰慶荷先德，素風慙後裔。唯益梓桑恭，豈稟山川麗。于時初自勉，揆己無兼濟。瘠土資勞力，良書啓蒙蔽。一探石室文，再擢金門第。既起南宮草，復掌西掖制。過舉及小人，便蕃在中歲。亞司河海秩，轉牧江湖澨。勿謂符竹輕，但覺涓塵細。一麾尚云忝，十駕宜求稅。心息已如灰，跡牽且爲贅。忽捧天書委，將革海隅弊。朝聞循誠節，夕飲蒙瘴癘。義疾恥無勇，盜憎攻亦銳。葵藿是傾心，豺狼何反噬。履險甘所受，勞賢恧相曳。攬轡但荒服，循陔便私第。嘉慶始獲申，恩華復相繼。無庸我先舉，同事君猶滯。當推奉使績，且結拜親契。更延懷安旨，曾是慮危際。善謀雖若茲，至理焉可替。所杖有神道，況承明主惠。_!_酬周判官巡至始興會改秘書少監見貽之作兼呈耿廣州
清秋發高興，涼月復閑宵。光逐露華滿，情因水鏡搖。同時亦所見，異路無相招。美景向空盡，歡言隨事銷。忽聽金華作，誠如玉律調。南宮尚爲後，東觀何其遼。名數雖云隔，風期幸未遙。今來重餘論，懷此更終朝。_!_和吏部李侍郎見示秋夜望月憶諸侍郎之什其卒章有前後行之戲因命僕繼作
將命祈靈嶽，迴策詣真士。絕跡尋一徑，異香聞數里。分庭八桂樹，肅容兩童子。入室希把袖，登牀願啓齒。誘我棄智訣，迨茲長生理。吸精反自然，鍊藥求不死。斯言眇霄漢，顧余嬰紛滓。相去九牛毛，慙歎知何已。_!_登南嶽事畢謁司馬道士
郡庭常窘束，涼野求昭曠。楚客凜秋時，桓公舊臺上。清明風日好，歷落江山望。極遠何蕭條，中留坐惆悵。東彌夏首闊，西拒荆門壯。夷險雖異時，古今豈殊狀。先賢杳不接，故老猶可訪。投弔傷昔人，揮斤感前匠。自爲本疎散，未始忘幽尚。際會非有欲，往來是无妄。爲邦復多幸，去國殊遷放。且汎籬下菊，還聆郢中唱。灌園亦何爲，於陵乃逃相。_!_九月九日登龍山
閉閣幸無事，登樓聊永日。雲霞千里開，洲渚萬形出。澹澹澄江漫，飛飛度鳥疾。邑人半艫艦，津樹多楓橘。感別時已屢，憑眺情非一。遠懷不我同，孤興與誰悉。平生本單緒，邂逅承優秩。謬忝爲邦寄，多慙理人術。駑鉛雖自勉，倉廩素非實。陳力倘無効，謝病從芝朮。_!_登郡城南樓
山城本孤峻，憑高結層軒。江氣偏宜早，林英粲已繁。餘滋含宿霽，衆妍在朝暾。拂衣釋簿領，伏檻遺紛喧。深俯東溪澳，遠延南山樊。歸雲納前嶺，去鳥投遙村。目盡有餘意，心惻不可諼。朅來彭蠡澤，載經敷淺原。春及但生思，時哉無與言。不才叨過舉，唯力酬明恩。美化猶寂蔑，迅節徒飛奔。雖無成立効，庶以去思論。行復徇孤迹，亦云吾道存。_!_歲初巡屬縣登高安南樓言懷
潦收沙衍出，霜降天宇晶。伏檻一長眺，津途多遠情。思來江山外，望盡煙雲生。滔滔不自辨，役役且何成。我來颯衰鬢，孰云飄華纓。櫪馬苦踡跼，籠禽念遐征。歲陰向晼晚，日夕空屏營。物生貴得性，身累由近名。內顧覺今是，追歎何時平。_!_秋晚登樓望南江入始興郡路
庭樹日衰颯，風霜未云已。駕言遣憂思，乘興求相似。楚國茲故都，蘭臺有餘址。傳聞襄王世，仍立巫山祀。方此全盛時，豈無嬋娟子。色荒神女至，魂蕩宮觀啓。蔓草今如積，朝雲爲誰起。_!_登古陽雲臺
同方久厭俗，相與事遐討。及此雲山去，窅然巖徑好。疑入武陵源，如逢漢陰老。清諧欣有得，幽閑歘盈抱。我本玉階侍，偶訪金仙道。茲焉求卜築，所過皆神造。歲晚林始敷，日晏崖方杲。不種緣嶺竹，豈植臨潭草。即途可淹留，隨日成黼藻。期爲靜者說，曾是終焉保。今爲簡書畏，秖令歸思浩。_!_與生公尋幽居處
探秘孰云遠，忘懷復爾同。日尋高深意，宛是神仙中。躋險搆靈室，詭制非人功。潛洞黝無底，殊庭忽似夢。豈如武安鑿，自若茅山通。造物良有寄，嬉遊迺愜衷。猶希咽玉液，從此昇雲空。咄咄共攜手，泠然且馭風。_!_與生公遊石窟山
爲郡久無補，越鄉空復深。苟能秉素節，安用叨華簪。却步園畦裏，追吾野逸心。形骸拘俗吏，光景賴閑林。內訟誠知止，外言猶匪忱。成蹊謝李徑，衞足感葵陰。榮達豈不偉，孤生非所任。江城何寂歷，秋樹亦蕭森。下有北流水，上有南飛禽。我願從歸翼，無然坐自沈。_!_郡舍南有園畦雜樹聊以永日
郡庭日休暇，湖曲邀勝踐。樂職在中和，靈心挹上善。乘流坐清曠，舉目眺悠緬。林與西山重，雲因北風卷。晶明畫不逮，陰影鏡無辨。晚秀復芬敷，秋光更遙衍。萬族紛可佳，一遊豈能展。羇孤忝邦牧，顧己非時選。梁公世不容，長孺心亦褊。永念出籠縶，常思退疲蹇。歲徂風露嚴，日恐蘭苕剪。佳辰不可得，良會何其鮮。罷興還江城，閉關聊自遣。_!_臨泛東湖
出處各有在，何者爲陸沈。幸無迫賤事，聊可祛迷襟。世路少夷坦，孟門未嶇嶔。多慙入火術，常惕履冰心。一跌不自保，萬全焉可尋。行行念歸路，眇眇惜光陰。浮生如過隙，先達已吾箴。敢忘丘山施，亦云年病侵。力衰在所養，時謝良不任。但憶舊棲息，願言遂窺臨。雲間日孤秀，山下面清深。蘿蔦自爲幄，風泉何必琴。歸此老吾老，還當日千金。_!_始興南山下有林泉嘗卜居焉荆州臥病有懷此地
寒露潔秋空，遙山紛在矚。孤頂乍修聳，微雲復相續。人茲賞地偏，鳥亦愛林旭。結念憑幽遠，撫躬曷羈束。仰霄謝逸翰，臨路嗟疲足。徂歲方暌攜，歸心亟躑躅。休閑倘有素，豈負南山曲。_!_晨坐齋中偶而成詠
大德始無頗，中智是所是。居然已不一，況乃務相詭。小道致泥難，巧言因萋毀。穰侯或見遲，蘇生得陰揣。輕既長沙傅，重亦邊郡徙。勢傾不幸然，跡在胡寧爾。滄溟所爲大，江漢日來委。灃水雖復清，魚鼈豈游此。賢哉有小白，讎中有管氏。若人不世生，悠悠多如彼。_!_詠史
恩華逐芳歲，形勝兼韶月。中席傍魚潭，前山倚龍闕。花迎妙妓至，鳥避仙舟發。宴賞良在茲，再來情不歇。_!_龍門旬宴得月字韻
君子體清尚，歸處有兼資。雖然經濟日，無忘幽棲時。卜居舊何所，休澣嘗來茲。岑寂罕人至，幽深獲我思。松澗聆遺風，蘭林覽餘滋。往事誠已矣，道存猶可追。遺子後黃金，作歌先紫芝。明德有自來，奕世皆秉彝。豈與磻溪老，崛起周太師。我心希碩人，逮此問元龜。怊悵既懷遠，沈吟亦省私。已云寵祿過，況在華髮衰。軒蓋有迷復，丘壑無磷緇。感物重所懷，何但止足斯。_!_驪山下逍遙公舊居游集
孤桐亦胡爲，百尺傍無枝。疎陰不自覆，修幹欲何施。高岡地復迥，弱植風屢吹。凡鳥已相噪，鳳皇安得知。_!_雜詩五首 一
蘿蔦必有託，風霜不能落。酷在蘭將蕙，甘從葵與藿。運命雖爲宰，寒暑自回薄。悠悠天地間，委順無不樂。_!_雜詩五首 二
良辰不可遇，心賞更蹉跎。終日塊然坐，有時勞者歌。庭前攬芳蕙，江上託微波。路遠無能達，憂情空復多。_!_雜詩五首 三
湘水弔靈妃，斑竹爲情緒。漢水訪遊女，解佩欲誰與。同心不可見，異路空延佇。浦上青楓林，津傍白沙渚。行吟至落日，坐望秖愁予。神物亦豈孤，佳期竟何許。_!_雜詩五首 四
木直幾自寇，石堅亦他攻。何言爲用薄，而與火膏同。物類有固然，誰能取徑通。纖纖良田草，靡靡唯從風。日夜沐甘澤，春秋等芳叢。生性苟不夭，香臭誰爲中。道家貴至柔，儒生何固窮。終始行一意，無乃過愚公。_!_雜詩五首 五
蘭葉春葳蕤，桂華秋皎潔。欣欣此生意，自爾爲佳節。誰知林棲者，聞風坐相悅。草木有本心，何求美人折。_!_感遇十二首 一
幽林歸獨臥，滯慮洗孤清。持此謝高鳥，因之傳遠情。日夕懷空意，人誰感至精。飛沈理自隔，何所慰吾誠。_!_感遇十二首 二
魚游樂深池，鳥棲欲高枝。嗟爾蜉蝣羽，薨薨亦何爲。有生豈不化，所感奚若斯。神理日微滅，吾心安得知。浩歎楊朱子，徒然泣路岐。_!_感遇十二首 三
孤鴻海上來，池潢不敢顧。側見雙翠鳥，巢在三珠樹。矯矯珍木巔，得無金丸懼。美服患人指，高明逼神惡。今我遊冥冥，弋者何所慕。_!_感遇十二首 四
吳越數千里，夢寐今夕見。形骸非我親，衾枕即鄉縣。化蝶猶不識，川魚安可羨。海上有仙山，歸期覺神變。_!_感遇十二首 五
西日下山隱，北風乘夕流。燕雀感昏旦，簷楹呼匹儔。鴻鵠雖自遠，哀音非所求。貴人棄疵賤，下士嘗殷憂。衆情累外物，恕己忘內修。感歎長如此，使我心悠悠。_!_感遇十二首 六
江南有丹橘，經冬猶綠林。豈伊地氣暖，自有歲寒心。可以薦嘉客，奈何阻重深。運命唯所遇，循環不可尋。徒言樹桃李，此木豈無陰。_!_感遇十二首 七
永日徒離憂，臨風懷蹇修。美人何處所？孤客空悠悠。青鳥跂不至，朱鱉誰云浮。夜分起躑躅，時逝曷淹留。_!_感遇十二首 八
抱影吟中夜，誰聞此歎息。美人適異方，庭樹含幽色。白雲愁不見，滄海飛無翼。鳳皇一朝來，竹花斯可食。_!_感遇十二首 九
漢上有游女，求思安可得。袖中一札書，欲寄雙飛翼。冥冥愁不見，耿耿徒緘憶。紫蘭秀空蹊，皓露奪幽色。馨香歲欲晚，感歎情何極。白雲在南山，日暮長太息。_!_感遇十二首 十
我有異鄉憶，宛在雲溶溶。憑此目不覯，要之心所鍾。但欲附高鳥，安敢攀飛龍。至精無感遇，悲惋填心胸。歸來扣寂寞，人願天豈從。_!_感遇十二首 十一
閉門跡羣化，憑林結所思。嘯歎此寒木，疇昔乃芳蕤。朝陽鳳安在，日暮蟬獨悲。浩思極中夜，深嗟欲待誰。所懷誠已矣，既往不可追。鼎食非吾事，雲仙嘗我期。胡越方杳杳，車馬何遲遲。天壤一何異，幽嘿臥簾帷。_!_感遇十二首 十二
疾風江上起，鼓怒揚煙埃。白晝晦如夕，洪濤聲若雷。投林鳥鎩羽，入浦魚曝鰓。瓦飛屋且發，帆快檣已摧。不知天地氣，何爲此喧豗。_!_江上遇疾風
